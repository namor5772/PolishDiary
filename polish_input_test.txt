	Ja i wojna.

Może to śmieszny tytuł: „Ja i wojna”, ale zabierając się do spisania tych wspomnień, chciałam przedstawić swoje osobiste odczucia i dzieje mojej najbliższej rodziny w czasie wojny i po jej ukończeniu. Skład mojej najbliższej rodziny: ja miałam w 39 r. 32 lata. Tulu (mój mąż) 36 lat. Matka męża (Babcia) 70 lat, najstarsza córka Lila 6 lat, syn Otuś 2 lata, Ania urodziła się 11-X-1939 r. Była też dziewczyna – pomoc domowa – Hela. Mieszkaliśmy wtedy w Krzemieńcu na ulicy Objazdowej. Tulu był nauczycielem w Liceum im. T. Czackiego w Krzemieńcu i kierownikiem działu przyrodniczego w „Muzeum Ziemi Krzemienieckiej” Ja wtedy nie uczyłam.
W maju w 1939 r. zachorowały dzieci na szkarlatynę — właśćiwnie nie ma niby związku z wojną a jednak. Dzieci ciężko chorowały, a szczególnie Oluś, i wtedy uczyniłam postanowienie, że jeśli dzieci wyzdrowieją, to oddam do kościoła to co mam najcenniejszego — nasze obrączki ślubne. Wybuchła wojna — rząd ogłosił apel o zasilanie skarbu narodowego, więć złożyliśmy w darze te nasze obrączki. Nieraz rozmawialiśmy o tym, że pewnie ktoś je zabrał i uciekł (tysiące ludzi uciekało) za granicę, ale w głębi serca nie żałowałam i nie żałuję tego kroku. Moje dzieci i Polska to jedno. Pamiętam jak nie odstępowaliśmy od głośnika, gdy Niemcy zajmowali Czechosłowację, gdy spiker żegnał się ze słuchaczami, gdy ostatni raz zagrano hymn czechosłowacki. Płakałam wtedy i zaczęłam sobie zdawać sprawę ze zgrozy zbliżającej się i do nas, do Polski.
1-IX 39 r. ogłoszono mobilizację. Nie będę tutaj wymieniała dokładnych dat, tylko fakty, przeżycia które utrwaliły się w mojej pamięci jak obrazy na trwałej i dokładnej kliszy. W pierwszych dniach września (albo może z końcem sierpnia) wstąpiła do nas matka Tadzika (obecnie mojego zięcia) w drodze z Teremnego na jakieś leczenie i radziła się co robić, czy jechać czy wracać do domu. Poradziłam wracać do domu i tak zrobiła.
Tulu dostał podwójną wypłatę za dwa miesiące, za którą kupiłam trochę żywności jak mąki, cukru, tłuszczu, kaka[o] (tym kakaem długo urozmaicałam mojej Anusi jedzenie). Złożyłam te zapasy w zamczystym kufrze Babci, dołożyłam do tego dosyć pokażną ilość konfitur i soków jakie zrobiłam w lecie no i czekaliśmy na wojnę — wojnę w Krzemieńcu, na wojnę we naszym domu.Wypadki potoczyły się lawiną, Ludzie przewijali się przez nasz dom i nasze podwórze jak w kalejdoskopie.
Na podwórku pełno aut. Uciekinierzy z zach i środkowej Polski tłumnie uciekali przez Krzemieniec i Zeleszczyki do Rumunii. Nocą trakt wiodący przez Dubieńską Rogatkę (przedmieście Krzemieńca) wyglądał jak błyszczący wąż – to światło pojazdów, nieprzerwany strumień. Do mieszkania dochodził szum pojazdów. Nikt pewnego pogodnego dnia (prawdopodobnie gdzieś 11 września 1939 r.) nie spodziewał się bombardowania. Uciekinierzy rozeszli się ze zakupami żywnościowymi a na rynku było jej wówczas dostatek (Chłopi już słyszeli o nadciągających wojskach radzieckich i przypuszczali, że gospodarki ich będą skołchozowane, i dlatego wysprzedawali swój dobytek). Z falą uciekinierów dostała się do Kremieńca dziewczynka około 12 letnia. Była całkiem bez  rodziny — wzięliśmy ją do siebie — było jej na imię Janka. W piękny ten ranek po naradzie z Babcią wysłaliśmy Jankę na rynek po sliwki na kneble. Tulu poszedł zgłosić czy oddać radio na policję. No i zaczęło się bombardowanie. Samoloty niemieckie zniżyły się nad sam rynek nabity ludźmi i bezpośrednio ostrzeliwały ludność z karabinów maszynowych. Przy tym bombardowano całą, główną ulicę, nawet cmentarz poważnie ucierpiał. Zginęło wtedy wiele osób. Dziewczyna - Janka wskoczyła do najbliższej sieni, w której ze strachu przesiediała prawie do wieczora. Tutu w opuszczonym budynku policyjnym położył się pod oknem i wrócił zdrów i cały. Ja byłam w ciązy z Anią (Ania urodziła się 11-X 39), porwałam na ręce 2 letniego Otusia, Lilę za rączkę i wołając Babcię uciekłam i schroniłam się w tak zwanych „Skałkach Dziewiczych". Było tam wiele osób z pobliskich domów. Babcia zaczęła się kręcić dookoła siebie wbiegła do mieszkania i została w domu. Gdy następnie znaleźliśmy się cali w domu – ja z dziećmi i Tulu zaczęlismy się martwić o Jankę. Tulu poszedł na rynek i jakoś ją odszukał i przyprowadził do domu. Od tego dnia następował alarm za alarmem. My chroniliśmy się w piwnicy, ale w końcu nie reagowaliśmy na syreny i normalnie siedzieliśmy w domu, jedna tylko Lilusia siedziała po całych dniach w piwnicy i zielona ze strachu wszystkich nas do niej ciągnęła. Wreszcie alarmy ustały, między ludźmi rozeszła się wieść, że nadciągają wojska Sowieckie. Koniec Polski i jak to mówili Ukraińcy „Polska łopnęta” Nastąpił nowy rozbiór Polski – podzielili się Nią, Rosjanie i Niemcy. Płakałam okropnie, ale kręciłam się po domu sprzątając szorując i płacząc. Jeden z uciekinierów Marek — górnik zaczął mię pocieszać, że on jest w gorszej sytuacji bo odcięty od rodziny a tam są już Niemcy, że przecież Świat nas tak nie zostawi. Dowiedzieliśmy się już, że Anglia też wydała wojnę. Czekaliśmy już od 1-IX 39 r. końca wojny, Końca wojny z dnia na dzień. Zaczęły już od pierwszych dni września krążyć przepowiednie, przypuszczenia, że za miesiąc, za 60 dni, za 3 miesiące będzie koniec, że gdzieś tam naród polski i wojsko stawia opór Niemcom i t.d. i t.p. Zapomniałem napisać, że w czasie przedwojennych ostatnich ferii przebywał u nas Kazik Unold - Hela moja siostra - matka Kazika była na kursie nauczycielskim na Zaolziu. Wpadła do nas z początkiem września i zabrała Kazika i pojechała w myśl rozkazów rządu polskiego do Podlis K/Kowle uczyć. Była to straszna Ukraińska wieś. Niektórzy jej mieszkańcy już we wrześniu rabowali i zabijali uchodżców i żołnierzy polskich. Heli szczęśliwym trafem nic się stało - odbył się nad nią sąd złożony z całej ludności wsi - nie mieli nic przeciwko Niej a przy tym sądowi przewodniczył politruk armii sowieckiej, który był z pochodzenia Polakiem. Hela została nawet dyrektorką 10-latki. Słyszałam dużo o armii bolszewickiej i chciałam ją zobaczyć. Ukraińcy wystawili im bramy tryumfalne, witali chlebem i solą. Maszerowali szeroką - (główną ulicą Krzemieńca) Żołnierze niscy, szczupli, zabiedzeni, szli w hełmach które im zakrywały połowę twarzy. Sąsiadki Ukraińki, zamiast się na nich patrzyć — oglądały mię, a mnie łzy dławiły.
Pomału zaczęło się normować życie w Krzemieńcu. Część uciekinierów Polaków powróciło do swoich miejsc do Gubernatorstwa, część szczególnie mężczyźni uciekło za granicę — najwięcej do Rumunii, część została wywieziona na Sybir, a rozbitki Armii Polskiej dostały się do niewoli rosyjskiej. Część została od razu wymordowana przez Ukraińców.
Jednym z takich, który usiłował się przedostać za granicę był Witold Duda - Lolek. Odwiedził nas w Krzemieńcu gdzieś około 15 X-39 r. pożegnał się (był „za Polski” naczelnikiem poczty w Stalowej Woli i porucznikiem rezerwy) i ruszył w kierunku Zdeszczyk. Na granicy został złapany przez Sowietów i wywieziony do obozu karnego do Republiki Komii. Jeśli już piszę o Nim to dokończę Jego historię. Dopiero po roku napisał do was z obozu lakoniczną kartkę że jest zdrów. Tyle było o Nim wieści w czasie wojny. Dopiero po wojnie kontaktowaliśmy się z Nim i dowiedzieli jak ocalał. My po otrzymaniu kartki wyszykowaliśmy paczkę (suchary na jajkach i mleku, czosnek, kwiat lipowy i trochę słoniny) i z wielkim trudem wysłaliśmy ją - jeździłam z nią az do Smygi k/Krzemieńca — Bolszewicy utrudniali nadawanie paczek (Waga przesyłki nie mogła przekroczyć 2kg) Co raz wyznaczali inne punkty i w różnym czasie. Ta paczka podobno uratowała mu życie bo już ginął z głodu. Gdy doszło do porozumienia między Stalinem a Sikorskim — Lotek wstąpił do Armii Andersa. Po drodze ożenił się z Danką Musiałówną która też była wywieziona na Sybir. Lotek bił się we Włoszech koło Ankony. Wystąpił po wojnie z wojska w charakterze kapitana. Był w Anglii a następnie wyjechał do Argentyny do Barilosze. Ma syna Andrzeja, który już się ożenił i przybraną córeczkę. Teraz chętnie wróciłby do Polski.
Ale wracam do nas. U mnie zbliżał się poród. Podwórze opustoszało z uchodźców. Przygarnięta dziewczyna wyjechała do rodziców. 9-X spadł niespodziewanie śnieg. Ja w obawie, że warzywa zmarzną w ogrodzie — wybierałam je z pod śniegu i mokre, ciężkie zanosiłam do piwnicy i to może przyspieszyło poród. Około 12 w nocy wysłałam Tula po akuszerkę. Babcia źle się czuła, więc sama rozpaliłam ogień pod kuchnią, postawiłam wodę, przygotowałam [becik] i koszulki. Nim akuszerka umyła ręce — przyszła na świat Anusia. Odważna, mądra dziewczynka. Aż do ryzyka odważna. Była już na dwóch „babskich rejsach” (było ich cztery niewiasty), obecnie jak to piszę płynie tylko z Kryśią na małym jachciku klubowym przez Bałtyk do Zatoki Fińskiej. Zawsze się o Nią obawiałam a teraz ogromnie bo poprzedni rejs o mało a nie przepłaciły życiem. Babcia początkowo zasmuciła się, że to nie chłopczyk, ale po kilku dniach bardzo się Jej Anusia spodobała. Lezałam tylko 3 dni i to dorywczo, bo musiałam sama kąpać i przewijać dziecko - akuszerka nie przychodziła a Babcia się bała.
Po urodzeniu Anusi nastała piękna pogoda. Wtedy to właśnie wpadł do nas brat Tula Lotek. Tulu uczył w dwóch szkołach ukraińskich. Polskie szkoły zostały skasowane. Ja byłam „chadziajką domową”. Utrzymać a właściwie wyżywić rodzinę to była nielada sztuka. Za wszystkim trzeba było stać w kolejkach a te były olbrzymie, bo do Krzemieńca uciekło z Gubernatorstwa bardzo dużo Zydów. Ja czasem  stawałam o północy aby przynieść 25dkg cukru a najwyżej ½kg, a często wracałam z pustymi rękami. Czasem udawało mi się zdobyć trochę cukierków (bardzo lichych) i wtedy były uczty bo i starsi mogli się napić herbaty „na prekusku”. Cukier był tylko dla dzieci. Za pieczywem kolejki. Przeważnie przynosiłam do domu razowy chleb — my lubimy razowiak ale dzieciom, a szczególnie malutkiej Ani nie smakował. Za mąką kolejki, za solą kolejki. Materiały tekstytlne polskie zniknęły jak kamfora, część ludzie jeszcze we wrześniu rozkupili a resztę skonfiskowały władze bolszewickie i wywichły. Od czasu do czasu przechodziły transporty z Rosji, ale to były niewiarygodnie liche materiały. Przeważnie drukowane, oblazłe perkale. Ja kupiłam raz (stałam w olbrzymiej kolejce) kilka metrów – dzieciom Babcia poszyła piżamki a sobie uszyłam sukienkę. Pizamki w pierwszym praniu oblazły a moja sukienka po pierwszej kolejce wyglądała jak szmata. Sukienkę w kolejce mi przy tym rozdarli.Pożyczyłam 1 agrafkę i tak przyszłam do domu. Mydła do prania nie było. Robiłam ług z popiołu i brudniejsze części bielizny namydlałam lekko toaletowym mydłem bo takie od czasu do czasu można było kupić. Bieliznę pościelową brukało się na obie strony. Tulu miał przeważnie jasne typowe koszule z rękawami i to była męka tym praniem – oczywiszcie tradycyjnym sposobem we ballii i praczce.
Za mleko chłopi nie chcieli przyjmować pieniędzy, oddałam więc z domu płaszcze, buty, firanki bo m leko musiało być dla dzieci. Opał znikł i tak już prawie od poczatku wojny do chwili ucieczki z Krzemieńca paliliśmy tym co przywlekłam z lasu lub ukradłam z okolicznych płotów. W lesie szukałam jak najdłuższych gałęzi, wiązałam grubszą część, zakładałam na ramię i wlekłam do domu. Lewe ramię miałam opuchnięte i obolałe. W okolicach Krzemieńca znajdował się torf ale sprzedawali go tylko Ukraincom albo tym, którzy przy nim pracowali. Poszłam i ja do Sapanowa. Pracowałam dosłownie o chlebie i wodzie. Spałam u chłopa na sianie a wtedy to już było niebezpiecznie bo chłopi szykowali się do mordowania Polaków. Układałam torf w małe stosiki na wymierzonym obszarze. Wieczorem nie mogłam wyprostować krzyzy, a z końców palców szła krew. Mimo wszystko wytrwałam kilkanaście dni i przywiozłam do domu duże furki torfu. To był skarb bo zbliżała się zima a ja już nie miałam siły chodzić do lasu. Ten torf przywiozłam przed samą wojną między ZSRR a Niemcami a za okupacji niemieckiej. Polak po prostu nie miał prawa pójść do lasu bo i od Niemców i od Ukraińców groziła śmierć. Szczęście, że w domu była Babcia, która opiekowała się dziećmi, bo ja stale byłam „na chodzie” to po kolejkach, to za wymianą odzieży na żywność to do lasu po drzewo.
Do chwili wojny z Niemcami baliśmy się ogromnie wywózki na Sybir. Początkowo wywożono rodziny wojskowych, policjantów, służbę leśną, wyższych urzędników, rodziny podejrzanych a do nich i my należeliśmy, bo brat Tula - Witold był w karnym obozie na Sybirze. Wszyscy Polacy byli „podejrzani” bo nawet uchodźcy z Gubernatorstwa. W obawie przed wywózkę stale trzymałam suchary chlebowe, suchy makaron a Anię karmiłam piersią do półtora roku. Ponieważ Tulu pracował więc ze chrztem było ciężko a zresztą czekaliśmy końca wojny i wtedy chrzest odbędzie się uroczysty w gronie rodziny. Tymczasem końca wojny nie było a Ania rosła, więc jako półtoraroczna dziewczynka na piechotę poszła z Babcią i ze mną do kościoła. Znajomy nasz p.Werner i Babcia „trzymali” ją do chrztu. Piszę w cudzysłowie „trzymali” bo pamiętam że Ania w długiej kremowej sukieneczce przerobionej z mojej balowej przedwojennej suknii stała sama na skrzyni w zakrystii. Ania już dobrze wtedy biegała i mówiła. Mimo ciężkich czasów Ania się dobrze chowała. Chodzić zaczęła w dziewiątym miesiącu. Babcia się bardzo cieszyła że została chrzestną matką, po drugiej babci (mojej mamie) otrzymała imię które mi się bardzo podoba — Joanna. Ja jak już wspominałam, byłam stale zagoniona, zaaferowana za to Babcia opowiadała dzieciom śliczne bajeczki własnego pomysłu, czytała im, karmiła. Ja im też trochę czytałam szczególnie wierszyki Porazińskiej. Pamiętam że prawie do wszystkich wierszyków dorabiałam melodie i czytałam je „śpiewająco” i tak potem jak uczyłam to też w pierwszych klasach „śpiewałam”. Lilusia akuratnie zdała przed wojną swój pierwszy egzamin wstępny do 1 kl. szkoły ćwiczeń przy Liceum. Naturalnie ze zdała go dobrze szczególnie jeśli chodzi o barwy. We wrześniu 1939 r. Lila zaczęła chodzić do pierwszej klasy, ale że „Polska Topła” wykładowym j. był język ukraiński a Lila go całkiem nie znała — zresztą przecież spodziewaliśmy się lada dzień końca wojny więc zabraliśmy Lilę. Pamiętam że nauka odbywała się i w niedzielę i to mię też zrażiło i Lila została w domu. Uczyłam ją dorywczo czytać i pisać nauczyła się prędko, z rachunkami szło ciężej, ale dopiero teraz zdaję sobie sprawę, że Lila była mądrą dziewczynką bo nauczyła się czterech działań w zakresie 20 a potem 100 bez konkretów i tłumaczeń większych. Mały Otuś słuchał bajek i dużo jeździł z Tatem na rowerze. Otuś urodził się już z czarnymi włoskami — ja też byłam brunetką i jak szłam z Otusiem to brali nas wszyscy za Zydów. Dzieci miały zaledwie kilka zabawek. Przed samą wojną Oluś dostał małpkę i z tą małpką uciekaliśmy z Krzemieńca, małpka ta jeszcze na Helenie w Sączu plątała się. Załuję że jej nie zachowałam. Zamiast zabawek dzieci miały dużo książeczek, farb, papieru kredek. Otuś wcześnie zaczął rysować maleńkich ludzików - całe kartki roiły się od [drawing of stick figure] a ja im śpiewałam

Jestem sobie dziad, dziad
Co ja będę jadł, jadł
Pójdę sobie na ryneczek
Kupię chlebka bocheneczek
Będę jego jadł,jadł
"  "  " .  

Były to najmilsze chwile w tych makabrycznych czasach. Człowiek nie mógł się pogodzić z tym, że wszystko „Topło” jak mówili Ukraińcy. Zdawało mi się, że utrzymam to wszystko jak będzie w domu czysto. Nie wiem skąd mi się brały siły, energia. Zbliżały się pierwsze Wielkanocne święta. Upiekłam trochę ciastek i kupiłam z tajnego uboju cwiartkę świni. Narobiłam kiełbas. Wypastowałam podłogi wyprałam chodniki. Były to najwspanialsze święta na cały czas wojny. Był nawet w domu spirytus, który Tulu otrzymał z podziału z Muzeum Ziemi Krzemienieckiej.Za ten spirytus otrzymywałam od chłopów produkty. Tulu spał w osobnym pokoju, koło siebie miał stos książek bo przygotowywał się do lekcji. Ja z dziećmi i Babcią w sypialni. O północy słyszę dźwięki dzwonków u sanek (chociaż to były święta wielkanocne szpa śnieg - święta były w marcu). Był to czas wywózek na Sybir. Ktoś wali od strony podwórza w drzwi. Otwieram w nocnej koszuli a do mieszkania wali się kilku żołnierzy bolszewickich. Jeden stanął przy drzwiach z karabinem a reszta rozeszła się po mieszkaniu. Tulu berat. Zrobili rewizję przeglądnęli książki. Babcia była jakaś niezdrowa i trzęsła się ze strachu, błagając zółnierzy o życie syna. Następnie .... kazali sobie dać wódki (rozpuściłam sokiem cały nasz zapas spirytusu), podałam resztki mięsa, słoniny, czosnku i cebuli. Wypili, zjedli, mocowali się między sobą i przy tym nabałaganili w całym domu i nad ranem wyjechali. Z trudem doprowadziłam mieszkanie do porządku.

    Sprawa krewnych - Majków.

Napisała do nas z początkiem wojny Gena Majkowa - cioteczna siostra Tula. Napisała, że mąż jej Adam - kierownik szkoły w Małorycie k/Chełmu Lubelskiego zmarł, Ona - (jego żona) została bez środków do życia z trojgiem dzieci. Rada w radę i napisaliśmy do Niej list aby przyjechała do nas, że jakoś wspólnie będziemy pchać biedę. Mieszkanie mimo wojny miałam czyste, wyfroterowane podłogi, czystą pościel.Przyjęliśmy ją jak swoich do łóżek, do wspólnej kuchni. Po niedługim czasie zorientowałam się, że nas od nich oblazły wszy, i od tej pory prawie całą wojnę wszy i wszy a tu brak mydła, [sody] tak za Bolszewików jak i Niemców. Druga sprawa to wspólne jedzenie. Genia nie chciała zrezygnować z dobrego jedzenia. Dąsała się gdy np. zupy mleczne były pól na pól z wodą, gdy mięso dzieliłam na kilka obiadów. Trzecia sprawa to jej syn najstarszy Tadzik. Chłopiec ten miał z początkiem wojny około 14 lat i nałogowo kradł. Okradał nas, okradał matkę, „naciągał” znajomych powołując się na pokrewieństwo z nami. Przxypuszczam że to wina rodziców. On pochodził z bliźniąt. Jego brat umarł a nad Tadzikiem to rodzice trzęśli się i na wszystko mu pozwalali. W chwili kiedy oni do nas przyjechali Tadzik miał około 14 lat, Krysia około 3 latka i Ceśiu około 2 lat. Myśmy wtedy zajmowali 3 pokoje, balkon i kuchnię. Nie moge znieść tego Tadka, oddżielałam się - odstępując im jeden pokój no i miejsce w kuchni. Genia poszła do pracy do browaru. Moglibyśmy jednak żyć razem pod wspólnym dachem gdyby nie Tadek. Nawet Milicja do nas przychodziła z powodu Tadka. Nie było ratunku — trzeba się było wyprowadzić. Właściciele wolnego mieszkania zarządali z góry czynszu na pół roku. Sprzedzaliśmy na ten cel mój złoty zegarek „Omegę”, ubranie Tula, dołożyliśmy z poborów Tula i przeprowadziliśmy się. Byliśmy jak to się mówi całkiem „spłukani”, bez pieniędzy, bez żywność ale w domu na ul. Lipowej był spokój. Niedługo jednak, bo nadeszła wojna między Niemcami a Z P P R.
Na ul. Lipowej mieszkaliśmy na pięterku. Mieliśmy też 3 pokoje, balkon, kuchenkę. Jeden pokoik obwieszony był pięknymi gabletkami z owadami. Gabloty wykonywał stolarz według projektu Tula, na nasz koszt. Zbiory piękne, zostały w muzeum Krzemienieckim. Praca i wartość naprawdę bezcenna. Odkąd Tula poznałam to stale coś kolekcjonował, nie było jednej wycieczki któraby się odbyła bez jakiegoś celu a przede wszystkim łapanie owadów i zbiory roślin. Nocami chodziliśmy też z białymi prześcieradłami i latarkami na ćmy. Cały nasz dobytek pozostał w Krzemieńcu: owady, zbiory roślin, książki, obrazy, meble, naczynie, pościel.
