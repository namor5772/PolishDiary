Napisała do nas z początkiem wojny Gena Majkowa - cioteczna siostra Tula. Napisała, że mąż jej Adam - kierownik szkoły w Małorycie k/Chełmu Lubelskiego zmarł, Ona - (jego żona) została bez środków do życia z trojgiem dzieci. Rada w radę i napisaliśmy do Niej list aby przyjechała do nas, że jakoś wspólnie będziemy pchać biedę. Mieszkanie mimo wojny miałam czyste, wyfroterowane podłogi, czystą pościel. Przyjęliśmy ją jak swoich do łóżek, do wspólnej kuchni. Po niedługim czasie zorientowałam się, że nas od nich oblazły wszy, i od tej pory prawie całą wojnę wszy i wszy a tu brak mydła, [sody] tak za Bolszewików jak i Niemców. Druga sprawa to wspólne jedzenie. Genia nie chciała zrezygnować z dobrego jedzenia. Dąsała się gdy np. zupy mleczne były pól na pól z wodą, gdy mięso dzieliłam na kilka obiadów. Trzecia sprawa to jej syn najstarszy Tadzik. Chłopiec ten miał z początkiem wojny około 14 lat i nałogowo kradł. Okradał nas, okradał matkę, „naciągał” znajomych powołując się na pokrewieństwo z nami. Przypuszczam że to wina rodziców. On pochodził z bliźniąt. Jego brat umarł a nad Tadzikiem to rodzice trzęśli się i na wszystko mu pozwalali. W chwili kiedy oni do nas przyjechali Tadzik miał około 14 lat, Krysia około 3 latka i Ceśiu około 2 lat. Myśmy wtedy zajmowali 3 pokoje, balkon i kuchnię. Nie mogę znieść tego Tadka, oddżielałam się - odstępując im jeden pokój no i miejsce w kuchni. Genia poszła do pracy do browaru. Moglibyśmy jednak żyć razem pod wspólnym dachem gdyby nie Tadek. Nawet Milicja do nas przychodziła z powodu Tadka. Nie było ratunku — trzeba się było wyprowadzić. Właściciele wolnego mieszkania zarządali z góry czynszu na pół roku. Sprzedzaliśmy na ten cel mój złoty zegarek „Omegę”, ubranie Tula, dołożyliśmy z poborów Tula i przeprowadziliśmy się. Byliśmy jak to się mówi całkiem „spłukani”, bez pieniędzy, bez żywność ale w domu na ul. Lipowej był spokój. Niedługo jednak, bo nadeszła wojna między Niemcami a Z P P R.
Na ul. Lipowej mieszkaliśmy na pięterku. Mieliśmy też 3 pokoje, balkon, kuchenkę. Jeden pokoik obwieszony był pięknymi gabletkami z owadami. Gabloty wykonywał stolarz według projektu Tula, na nasz koszt. Zbiory piękne, zostały w muzeum Krzemienieckim. Praca i wartość naprawdę bezcenna. Odkąd Tula poznałam to stale coś kolekcjonował, nie było jednej wycieczki któraby się odbyła bez jakiegoś celu a przede wszystkim łapanie owadów i zbiory roślin. Nocami chodziliśmy też z białymi prześcieradłami i latarkami na ćmy. Cały nasz dobytek pozostał w Krzemieńcu: owady, zbiory roślin, książki, obrazy, meble, naczynie, pościel.
Niemcy
Jednego dnia Tulu wrócił z konferencji i mówi, że coś się „święci” i że inspektor Rosjanin uspokajał naucz. i radzili im aby sobie poszli na spacer na Górę Bonę (były i są dalej tam ruiny zamku Bony. Z góry tej rozciąga się piękny widok na Krzemieniec i najbliższe okolice). Na drugi dzień ruch w mieście. W domu nie było nic do jedzenia. Wzięłam Anię na ręce i postałam w „kolejkę” za chlebem. Stałam na ul. Szerokiej, gdy nagle rozpoczęła się strzelanina, na ulicy pokazało się dwóch Niemców na motocyklu, Na szczęście Tulu wyszedł z domu, odszukał mię, porwał Anię na ręce i skoczyliśmy do potoku płynącego zaraz za domami. Ulice momentalnie opustoszały. Potokiem doszliśmy w górę, przebiegli ul. Szeroką, wskoczyli na naszą uliczkę i do domu, ale bez chleba, którego od tej pory stale nam brakowało, od tej pory zawitał do domu naszego głód. Jeden wróg uciekł — drugi nas zagarnął. Sowieci przed samym wkroczeniem Niemców wymordowali wszystkich więźniów. Ludzie z płaczem wracali z więzienia i niektórzy rozpoznawali w bestialski sposób w pomordowanych — swoich krewnych, znajomych.
Głód za okupacji niemieckiej