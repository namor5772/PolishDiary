    Choinki świąteczne

Ja chyba w tych ciężkich czasach byłam bardzo zaradna i starałam się jakoś ten „dom” utrzymać no i na każde święta była choinka. W jedne święta za okupacji niemieckiej było ogłoszenie, że pod żadnym pozorem nie wolno mieć choinki a już zgrozą było samemu ją przynieść z lasu. Dwa uparte stworzenia Gena Mojkowa i Gena Duda poszły do najbliższego majątku niemieckiego.W ogrodzeniu parkowym znalazły dziurę i wycięły w parku dwie piękne choinki. Była już późna noc gdy każda z nas przyniosła dzieciom choinkę. Wielką radością była dla nas prasa podziemna. Często już te gazetki ledwo się na zgięciach trzymały, po przeczytaniu oddawaliśmy sąsiadce naturalnie tylko Polce. Przepisywało się różne przepowiednie i one nas bardzo krzepiły — „nadzieja jest matką głupich” Mamy je jeszcze — może mi się uda to przepiszę je dzieciom.Och jak czekaliśmy końca wojny. Moimi najmilszymi marzeniami było w myślach witać żołnierzy polskich i w głębi duszy byłam pewna tego a maszerujących Niemców uważałam od początku za przegranych.
Jakoś udało mi się nawiązać kontakt z Nusią, która była wtedy w Zmigrodzie. Jej było o całe niebo lepiej niż nam, ale nie bardzo mogła nam przyjść z pomocą bo paczki z Gubernatorstwa można było zaledwie 25 dkg.posyłać. Nusia przysłała mi coś 2 razy po paczusce z nowymi pończochami. Naturalnie że zaraz je sprzedałam a za te pieniądze kupiłam piecyk żelazny o jednej "fajerce", on nas bardzo ratował bo postawiłam go w pokoju i dlatego równocześnie nas grzał i mogłam na nim gotować.Zapomniałabym napisać o jednej ważnej rzeczy. Dali nam z Muzeum Słowackiego na przechowanie rękopis Balladyny. Pismo Słowackiego było jak perełki, równe, wyraźne, na wspaniałym papierze. Oprócz tego były też tam i wiersze jak np. "Smutno mi Boże", które Słowacki ilustrował piórkiem. Widać, że był w całym tego słowa znaczeniu artystą. Nie wiedziałam gdzie ten skarb trzymać. Między książkami bałam się, że w razie rewizji znajdą ten rękopis a przecież schowawszy go pod materace tak samo go narażałam. Owinęłam go w lniane płótno i od czasu do czasu przeglądałam. Jedyną rzeczą której Niemcy nie likwidowali to było Muzeum Słowackiego znajdujące się w dworku w którym urodził się Słowacki. (Obecnie władze Sowieckie zrobiły v tym domku bibliotekę a eksponaty w postaci mebli złożyli na strychu nad ogólnym muzeum. W tym muzeum jest tylko mała salka z dwoma gablotami w których znajdują się jakieś pamiątki po Słowackim). Kustoszem za Niemców był dr. Kryński, on był kaleką ale bardzo wykształconym człowiekiem, miał młodą i ładną żonę. Byłam w tym muzeum kilka razy i ogromnie mi się tam podobało, cisza, idealny porządek, Koło domku rosły jabłonie, dostawaliśmy z nich jabłka. Byliśmy trzy lata temu w Krzemieńcu i wszystko zwiedziliśmy. Widać wyraźnie że niszczą wszelkie pamiątki i ślady polskości. Jeśli już jestem przy sprawach kulturalnych to muszę jeszcze wspomnieć o losach olbrzymiej biblioteki która znajdowała się przy Liceum im. T. Czackiego. Były w niej wszelkie nowe wydawnictwa i oprócz tego tak zwane czarne i białe kruki naszej literatury. Gdy Bolszewicy wkroczyli do Krzemieńca - Tulu pracował w Muzeum (był kierownikiem działu przyrodniczego) więc miał wstęp do budynków licealnych. Przyszedł pewnego razu i o mało jak to się mówi mi płakał bo widział jak Bolszewicy rozpalili na dziedzińcu ognisko i palili i darli piękne książki. Tulu ukradkiem przyniosł trochę książek ale jak uciekaliśmy z Krzemieńca to wszystko przepadło. Rękopis Słowackiego ratował jeden gość (nie pamiętałem jego nazwiska), któremu udało się przedostać do Warszawy. Słuch o rękopisie przepadł. Gdyby został u nas byłby ocalał.
Dalej o Muzeum. Do wojny Tulu po prostu życie stawił nad kolekcjonowaniem (teraz dalej to czyni). Jako mały chłopiec zaczął od pudełek po zapałkach. Potem zbierał książki, chemikalia, rośliny i owady (obecnie znaczki, gazety no i książki). Owady zbierał z wielkim znawstwem i zamiłowaniem. Gabloty robił mu stolarz na nasz koszt. Owady miały do dziesiątych milimetra ustawione czółki, nózki, większe owady były preparowane, a np. gąsienice nadmuchiwane. Nocami polowaliśmy oboje na Ćmy. Każdy spacer połączony był albo z łapaniem owadów albo ze zbieraniem roślin. Nawet mała Lila zwracała uwagę na owady ktore nazywała „eku”. Ja czasem krzywo na to patrzyłam bo nam się nie przelewało a gabloty dużo kosztowały. Było tych gablot 32 sztuki. Z chwila wybuchu wojny Tulu skomasował te gabloty v domu. Jeden pokój był cały nimi obwieszony. W każdej gablocie, znajdowała się ampułka ze środkiem molobójczym. Gabloty są bardzo szczelne. Jak uciekaliśmy z Krzemieńca Tulu te gabloty dał do Muzeum „na przechowanie” i tak zostały do dnia dzisiejszego. Jak byliśmy z Tulem trzy lata temu widzieliśmy je - są pięknie zachowane. Tulu miał teraz zamiar otworzyć je ale mu odradziłam z obawy aby właśnie po otworzeniu nie dostały się tam bakterie i nie zniszczyły owadów. Są to bezcenne zbiory. Cała satysfakcja v tym, że pracownicy obecni odnosili się do Tula z wielkim szacunkiem i rozpowiedzieli urządzenie wielkiej wystawy owadów z portretem Tula. Oprócz tych gablot znajdują się też w muzeum rośliny zebrane przez Tula. Jest coś około 2 tysiące. Obecni pracownicy piszą do nas i wypytywali Tula kto był założycielem Muzeum, naturalnie że zamordowany przez Niemców prof. Mączak a nie p. Cynkałowski, który się podaje na założyciela.
Wypłakałam się w czasie pobytu w Krzemieńcu. Mnie się bardzo Krzemieniec podoba. Tam urodziło się dwoje naszych dzieci, tam znajduje się grób Babci. Lili urodziła się w Żołkwi, która obecnie przechrzczona jest na „Niesterow”. Nas tam wszyscy witali gości, nawet p. Turkowa zajadła Ukrainka dała nam słoik miodu, ale co z tego gdy wszyscy czekają na Niemców. Dla mnie wszystko to wywołało wrażenie jakbym w grobie przebywała. Zdawało mi się chwilami że czuję zapach trupów, A wszędzie brudno, brzydko. Nasi krewniacy mieszkają w starych, zatęchłych domach. Stare Brody to jedna ruina, drogi rozjechane, doły, błoto, kurz.Drzewa powycinane. Z domku Babci ani śladu. Wogóle tam ludzie b. mało się budują a te nowe budynki to takie domki kombinowane, bez ogrodzeń. Sklepy, brudne, marne. Ludzie bardzo źle ubrani. Kobiety zaniedbane, otyłe. Drzewa powycinane. Kremieniec stosunkowo na zewnątrz mało zniszczony i czysty bo to zawdzięcza zjazdom naukowym. Cmentarze zarośnięte - toną v pokrzywach, porywane tabliczki z grobów polskich.Cerkwi greko-katolickich nie ma, Są tylko cerkwie prawosławne, chodzą do nich tylko stare kobiety.Pracującym, ani młodzieży nie wolno chodzić do kościoła. Kościół kat. w Brodach zamieniony został na szkołę wych. fizycznego. Kościół licealny v Krzemieńcu nabity deskami. Kościół katolicki parafialny otwarty jest raz na miesiąc. Klasztor w Podkamieniu zamieniony jest na dom dla obłąkanych. W Podkamieniu na drogach leżą pobite piękne figury świętych. Autobusy brudne, rozklekotane. Jadłodajnie ochydne. W sklepach coś wartościowego można dostać tylko za łapówkę. Nie wierzyłam Tulowi jak opowiadał o suszącym się na gościńcach zboźu, aż sama zobaczyłam na własne oczy. Wszyscy piją wódkę. Rozwody na porządku dziennym. Ja wiem że, rządowi obecnemu na tych ziemiach nie zależy, ale gdyby Ukraińcy byli bardziej kulturalni nie byłoby tak. Nie chcę już tam więcej jechać. Tula tam ciągnie ale niech jedzie sam.

    Nasza ucieczka z Krzemieńca.

Na „gospodarstwie” zostawiliśmy Unoldową Marię. Ona też wkrótce po nas uciekła i gospodarstwo przejęła Gena Majkowa. Co się z meblami stało - nie wiem, a było ich dosyć sporo bo były umeblowane trzy pokoje.Częsć pościeli, naczynia i książki zładowaliśmy w skrzynie i kufry i zostawiliśmy u sąsiadów „na przechowanie”. Musieliśmy uciekać - dookoła Krzemieńca czerń ukraińska. W Krzemieńcu szalejący Niemcy. Współpracownicy Tula - Polscy byli jak groch wyszukiwani przez Niemców. Lada dzień mógł Tulu nie wrócić z muzeum do domu. Dzieci dawno prosiły mię o kotka. Na dole w suterynach mieszkała kobieta. Jej kotka miała śliczne kocięta. Dostałam jednego -  pięknego szarego. Nazwaliśmy go Szarusiem. Dzieci nie chciały zostawić kotka w Krzemieńcu i zabrały go ze sobą. Wszyscy potem mówili o kocie uciekającym z nami.Przedtem zbieraliśmy wiadomości adresy potrzebne w czasie ucieczki. Gotówki mieliśmy bardzo mało, gdyż Ukraińcy nie chcieli kupować to wiedzieli i tak, że naszego dobytku nie zabierzemy ze sobą, zresztą te hieny miały zosyć po Żydach. Zabraliśmy z sobą resztkę ubrań, trochę pościeli. Tulu porabierał dużo swoich klamorów, jak mikroskop, jakieś lustro specjalne, pensety i t. p. Teraz Tulu mówi że niepotrzebnie to brał ale wtedy trudno mu się było z tym rozstać. Najważniejsze z były dokumenty i fotografie. Ja zabrałam czajnik który mi moja mama kupiła jak szłam na posadę a który nam jeszcze do dzisiaj służy. Najęliśmy furmankę załadowali nasz „majątek”. Dzieci też wsiadły na nią z kotkiem i małpką zabawką, my z Tulem szliśmy piechotą w nieznane, straszne. Pozwolenie na wyjazd nie otrzymaliśmy ale na dworcu kolejowym wsiedliśmy do pociągu na „gapę”. W tym samym przedziale siedzieli jacyś Niemcy ale udawali, że nas nie widzą. Tak dojechaliśmy do Dubna. Wyciągnęliśmy manatki i założyli obóz w poczekalni. Niby tam jakiś kolejarz miał nas ulokować w pociągu zdążającym do Brodów gdzie pracujący v tym czasie na kolei brat Tula - Aldku oczekiwał na nas, ale tu jeden pociąg za drugim odjeżdźa a my siedzimy na stacji. Tulu zemdlał.Jak Go ocudziłam tak rada w radę i Tulu poszedł do kolejarzy i pokazał im złotą pięciorublówkę - pomogło. Wpakowali nas do pociągu, ale co z tego kiedy w Radziwiłłowie kazali nam wysiadać. Była to graniczna stacja między tak zwaną Ukrainą a Gubernatorstwem.Następna stacja to już Brody a w nich Aldku. Stacja była pusta a my sami z górą manatek i z dziećmi na środku. Podszedł do nas kolejarz Polak i poradził prędko peron opuścić bo jak nadejdzie zmiana a to byli Ukraińcy to przepadniemy. Ciągniemy jak możemy manatki i dzieci do najbliższego domu. Mieliśmy szczęście bo to był  dom polskiego kolejarza. Zainstalował nas w pokoju z którego tego samego dnia wynieśli zwłoki na cmentarz zamordowanego przez Ukraińców syna tego kolejarza. Tak już dobrze po południu zjawił się kolejarz z Brodów który zabrał do towarowego pociągu do budki kolejarskiej Lilę i Otusia. Zamknął je a ja się okropnie bałam tego rozstania. Dzieci szczęśliwie dojechały zabrał Je Aldku który podobno płakał jak je zobaczył. My zostaliśmy sami z Anią w Radziwiłłowie bo naszych gospodarzy nie było. Nagle pod wieczór usłyszeliśmy strzelaninę i to bardzo blisko. Położyliśmy się na ziemi pod oknami i czekaliśmy. Nagle ktoś zaczął durnować do okien, nastraszyliśmy się ogromnie bo myśleliśmy że to bandyci, aż usłyszeliśmy głos; panie Duda – proszę otworzyć. Ten kolejarz młody, wysoki specjalnie po nas przyjechał. Porwał Anię na ręce a my tylko walizkę z dokumentami i fotografiami i popędziliśmy za nim do czekającej na nas lokomotywy. Na torach zatrzymał nas Niemiec chwile, ale ten kolejarz energicznie odpowiedział, że ratuje nas przed bandytami i tak dobiegliśmy do maszyny. Oni umyślnie po nas przyjechali, podobno ten kolejarz wiele rodzin przeprawił do Gubernatorstwa do ewakuacjowania i sam zginął. Wysiedliśmy nocą przed stację i poszli do umówionego domu spać. Rano poszliśmy do Aldków gdzie już na nas czekała Lila i Oluś. Niby bezpieczni a biedni, bezdomnu, bezradni. Cały nasz dobytek został w Radziwiłłowie i dopiero potem ten kolejarz przeprowadzając się do Brodów przewiózł i nasze „skarby”. Otrzymaliśmy za opłatą „lewe” kenkarty (odpowiedniki dowodu osobistego), i czekaliśmy na Nusię która miało po nas przyjechać ze Zmigrodu. Jak nas Nusia zobaczyła to rozczarowała się bo myślała że przyjedzie bądź co bądź rodzina profesora a tu my z Tulem byliśmy chudzi, sczerniali ubranych "pożal się Boże" i Troje mizernych dzieci. Chodziliśmy po raz ostatni po ogrodzie na starych Brodach, spaliśmy pod rodinnym dachem Tula. W tym domku w czasie ferii ochrzczany był Otuś. Do tego domku przyjeżdzałam za panieńskich czasów a potem jako mężatka, w tym domku przebywała przez jakiś czas Lila pod opieką Babci. W tym domku po raz pierwszy i ostatni była Ania. Jedliśmy owoce z drzew które sadził Tulu. Domek był uroczy. Posiadał ganeczek obrośnięty winem, sionkę z którego wchodziło się do pokoju i kuchenki po prawej stronie a po lewej były dwa pokoiki, te izdebki oddzielone były cienką ścianką nie sięgającą do sufitu. Podłogi drewniane, czyste żółte, ściany białe. Na ogrodzie bzy, akacje jeśiony, drzewa owocowe i dużo kwiatów. Trzeba się było pożegnać z Aldkami (oni mieli wtegy tyrzech synów) z domkiem i jechać dalej - do Zmigrodu K/Jasła. Drogę mieliśmy okropną. We Lwowie w Podzamczu długo czekaliśmy i do pociągu dochodził swąd palonych ciał. W pociągu niesamowity tłok, dzieci cały czas stały na ławkach za plecymi ludzi. Na rękach trzymały kotka, który im się wyrywał. Z trudem dojechaliśmy do Jasła a stamtąd jakimś ciężarowym autem do Zmigrodu. Mieszkanko cioci czyste, przytulne, spokojne, ale niestety Julek – mąż Nusi był już wtedy chory na gruźlicę. Gruźlica opanowała już cały organizm, już chodzić nie mógł bo i nogi też miał chore. U Nusi przebywała w tedy siostra Julka Zosia Mrożkowa – matka znanego później pisarza Mrożka. Pamiętam że na kolację były wtedy knedle ziemniaczane. Nie pamiętam po ilu dniach, chyba zaraz na drugi dzień przenieśliśmy się na „swoje”. Była to jedna izba w pożydowskim domu. Oprócz nas mieszkały tam jeszcze dwie rodziny Przewłoccy i Brożynowie. Oni mieli dwuizdebne mieszkania. Brożynowa pochodziła ze Zmigrodu i nawet mieli kawałek własnego pola.Przewłoccy to uchodźcy. P. Przewłocka pracowała w mleczarni. Przewłocki pisał wiersze. Brożynowie mieli małą córeczkę Halinkę, a Przewłoccy małą wychowankę Janeczkę chorowita i bardzo nieodpowiednio ubraną i chowaną, v czasie frontu umarło to dziecko. Tulu pracował też w mleczarni i wtedy to był raj żywnościowy. Było dużo mleka, dostawaliśmy śmietanę i masło, chleb był a nawet mięso. Nusia dała nam trochę materiałów z których poszyłam Ani i Lili płaszczyki, Otusia a nawet Kazika Unolda (on był też u nas) obszyłam ze starych ubrań. Ja też uszyłam sobie aż dwie sukienki. Jednym słowem raj w porównaniu z Krzemieńcem. Pamiętam moję pierwszą drogę do krawcowej, która mieszkała poza Zmigrodem. Musiałam się zmuszać do tego spaceru bo przecież w Krzemieńcu było to niemożliwe z powodu band ukraińskich. Przed samą ucieczką z Krzemieńcza spaliśmy z siekierami pod łózkami aby w razie napadu bronić się. Już niedaleko nas zamordowali naszego znajomego Góreckiego. Nasze „meble” w Zmigrodzie były przeważnie z obrzynków tartacznych pozbijane przez Tula. Były dwa „tapczany” i szafka z desek a Nusia wypożyczyła nam 1 łóżko zelazne, stół małą szafkę i kilka krzeseł. Było to nie wiele większe a może taka sama jak nasz pokój obecny. Jeden tapczan wynosiło się na dzień do sieni. Spał na nim Kazik U. On miał być u Nusi, ale zabrałam go do siebie bo chory Jurek musiał mieć spokój a Kazek był strasznie gadatliwy, po drugie nie chciałam aby wygłodzony, wynędzniały chłopiec stykał się z gruźlikiem. Na półkach jak zwykle gdzie jest Tulu leżały już stosiki gazet. Świeciliśmy lampę. Wieczorami siedzieliśmy przy stole, kot spacerował nam pod brodami lub po naszych ramionach. Ja jak zwykle nie próżnowałam, często gotowałam u Nusi obiady, pomagałam Jej prać sprzątać, u nas też trzeba było szorować podłogę, gotować i t.d. Uczyłam Bognę i Otusia a Lila była nawet na kilku lekcjach fortepianu i chodziła do szkoły. Jeździłam też do Jasła z masłem dla Niemców, przy tej okazji zawsze coś woziłam na handel, najczęściej cielęcinę, śmietanę, masło (był to towar Nusi), ale i dla nas tyle zawiozłam że na ten towar dentysta naprawił mnie i Lili zęby. Były to niebezpieczne wyprawy bo często przy wjeździe do Jasła rewidowali nas Niemcy. Ja w tym celu zabierałam Lilę i pod siedzenie chowałam towar w tyle były skrzynki z masłem do magazynu. Nusia zawsze wyczekiwała ze strachem na nasz powrót. Tulu często zabierał dzieci na spacery - zbierali ćereń z którego robiłam doskonały sok. Otuś znowu zachorował na zapalenie płuc ale jak zwykle szczęśliwie wyszedł z tego. Zmorą to była choroba Julka. Nusia jak to się mówi „na głowie stawała” aby go ratować, ale nieubłagana gruźlica pożerala Go. Był to bardzo przystojny gość, był nauczycielem, ale jeszcze przed wojną Ojciec ściągnął Go do mleczarni (to była ich własna). Jak wojna wybuchnęła Nusia z Julkiem objęli placówkę w Zmigrodzie a rodzice Julka zostali v Bożęcinie. Kazik U. była w Zmigrodzie do Pierwszej Komunii, a był rówieśnikiem Lili. Sielanka ta trwała niedługo - od wschodu zbliżał się front. Niemcy dostawali ataków furii. Armia Krajowa (A-K) miała pełne ręce roboty. Prawie cała inteligencja żmigrodzka należała do AK. W dzień pracowali, w nocy szli na akcje a tu już Niemcy kazali kopać okopy. Ja ze względu na małe dzieci byłam z tego zwolniona. Tulu jako pracownik mleczarni też.Jakiś zdrajca wydał Akowców. Gestapowcy zrobili na nich obławę. Front był już blisko — do Zmigrodu jechał „teatr”, „Artystki” mieszkały po prywatnych domach. Jedna z nich mieszkała u Brożynów który należał do AK. Na wszelki wypadek wykroił pod podłogę trochę ziemi aby się schować w razie rewizji. Noc była parna, my spaliśmy przy otwartym oknie. Nagle słyszę: „Das Fenster zumachen, aber schnell.” Zamknęłam okno a gestapo już wali w drzwi sieni. Otworzył im Przewłocki a Niemcy prosto do nas. Zaświecili latarkami, zobaczyli Tula w łóżku i mówią „Gut, gut der Mann ist zu Hause" i wyciągnęli spis skazanych. Pytają o nazwisko Tula, które jednak nie figurowało w ich wypisie. Zrobili jednak rewizję i kazali się Tulowi ubrać i zabrali go do Brożynów. Brożyna posłyszawszy rumor u nas i w sieni błyskawicznie wskoczył do dołka który znajdował się v rogu kuchni. W tym miejscu stał stół nakryty obrusem. Niemcy wybili po twarzy „artystkę” za to że nie dopilnowała Brożyny, po prostu szaleli. Kazali Tulowi i Przewłockiemu przerzucić w piwnicy kawałek węgla. Kłuli bagnetami każdy snopek słomy na strychu. Brożyna znikł a dom już od zmroku był pod obserwacją. Zabrali Tula i Przewłockiego i kazali się prowadzić pod wskazane adresy. Tula wiedział o kogo chodzi ale szczęśliwie wykręcił się, że jest obcym, że nikogo nie zna i zaprowadził do takiego domu który nie był na liście. Zbili Tula i kazali iść do domu, Tula przyszedł zlany potem bo do ostatniej chwili był pewny że go zabiją. Moja reakcja to był nieustanny wrzask. Niemcy doskakiwali do mnie i uciszali mię jak czarownicę a pewnie tak wyglądałam bo byłam w czarnej kombinacji i miałam rozczochrane włosy.Na drugi dzień mówili mi że tym krzykiem zaalarmowałam sąsiednie domy i podejrzani pouciekali. Jak zabrali Tula to już pewna byłam, że Go nigdy nie zobaczę.Niemcy zabrali Brożynową, i powiedzieli, że jeżeli się jej mąż nie zgłosi do rana to Ją zabiją. Tula i Przewłockiego nie było – zostałam sama z dziećmi i małą Halinką Brożynówną. Niemcy kazali zostawić światło i co chwilę wpadali do domu razem z „artystką”. Mała Halinka miała kołyskę przytwierdzoną do podłogi – musiałam siedzieć przy Niej i kołysać ją.Po pewnym czasie usłyszałam z dołka w kuchni głos Brożyny który mię prosił o podanie ubrania, bo był tylko o samej koszuli. Ubranie Brożyny leżało w kuchni, ale ja mu podała drugie ze szafy. Przyszedł nad ranem Tulu — ogromna ulga. Powiedziałem mu o Brożynie. Rano wpadła lamentująca rodzina i zabrała Halinkę ale o Brożynie nic im nie mówiłam. Dopiero jak warta spod domu odeszła podałam mu pod stół śniadanie i trochę papierosów i Brożyna przez ogrody uciekł do lasu. Brożynową i kilka innych zakładniczek oddano na front do kuchni — po pewnym czasie zaczęły molestować żołnierzy no i wróciły wszystkie do domu. Potem był zamach na Hitlera. Przez Zmigród maszerowało wojsko niemieckie — ja stałam w progu a żołnierze machali do mnie rękami i wołali, „Matka! das Krüg ist cu ende.” Niestety dla nas to dopiero zaczął się „Krüg”. W czasie tej obławy zabrali kilka osób ze Zmigrodu i rozstrzelali. Front się zbliżał — jak już domy zaczęły się trząść od wybuchów wtedy my zrobiłyśmy największe głupstwo z Nusią. Zabrałyśmy najcenniejsze rzeczy, chorego Julka i dzieci i pojechałyśmy do Kątów (bliżej Przełęczy Dukielskiej) nad samą Wisłokę w nadziei że front nas ominie a tu było wręcz odwrotnie.

    Kąty

Przyjechaliśmy pewnego pięknego wrześniowego dnia do Kątów. Słońce, owoce na drzewach. „Obóz” załozyliśmy u znajomego gospodarza - Wokurki, w nowym domu pod górą.Ciocia Nusia nas odwiozła i zawróciła do Zmigrodu ratować i zabezpieczać mienie. Tymczasem front momentalnie zbliżył się i objął Kąty w swój zasięg. Część mieszkańców wraz z bydłem schroniła się  w lasach, część po sklepionych piwnicach. My rozłożyliśmy kilimy na podłodze i „plackiem“ na nim połoźyliśmy się: Chory Julek, jego córka Sześcioletnia Bogna, Tulu, Ja, Lila, Otuś i Ania. Gospodarze nasi uciekli do lasu. Dom drży od wybuchu kul, tynk leci ze ścian i obsypuje nas pyłem, w izbie biało od niego. „Ni stąd, ni z owąd” wchodzi do domu pierwszy zołniez radziecki, otwiera okno i ustawia w nim karabin maszynowy i strzela. Błagam go by sobie poszedł z tego domu bo tu są dzieci i ciężko chory człowiek. Nie pomogło. Poradził nam aby dom opuścić, ale jak Julek chodził o kulach, małe dzieci a na polu świszczą gęsto kule. Dokąd iść ?! Do lasu za daleko, do jakiejś piwnicy nie wiemy jak daleko. (Piwnice były oddzielne, prawie całkowicie wkopane w ziemię, tylko dachy okrągłe sterczały nad ziemią). Z bólem serca zostawiamy Julka (na Jego usilne prośby), dzieci ubrały na siebie płaszczyki, myśmy zebrali tylko walizkę z dokumentami i dosłownie pomiędzy kulami skradamy się, biegniemy chcąc dotrzeć do jakiejś piwnicy, Natknęliśmy się chyba [we] duże i nikt nas nie przyjął. Pod daszkiem jednej piwnicy stał chłop, wspaniałomyślnie poradził nam abyśmy się przed wykrotem drzew nad Wisłoką. Rzeczywiście nad Wisłoką rosną wysokie drzewa, zbiegamy ze stromego brzegu i wtulamy się w zagłębienie pod korzeniami. Nad nami Bolszewicy po przeciwnej stronie Wisłoki Niemcy. Walka! Kule tuż u naszych stóp pluszczą, upadając do wody. W pewnym momencie spoza zrębu domu po drugiej stronie Wisłoki wyłania się postać Niemca z karabinem gotowym do strzału. Zdrętwiałam bo celował w naszą stronę. Może się jednak połapał że to cywile z dziećmi – zostaliśmy przy życiu. Pod tym wykrotem siedzieliśmy prawie do zmroku. W między czasie Tulu dwa razy „odwiedził” Julka. Chociaż dom został bez szyb Julek jednak ocalał. Pod wieczór dostaliśmy się do piwnicy znajomych. Była ona maleńka, wzdłuż jednej ściany stały kufry z odzieżą, pościelą gospodarzy. Wolną połowę wyścieliliśmy kilimami. Dwie trzecie piwniczki to jedno łoże we którym spało pokotem czasem 13–14 osób. Po za małymi dziećmi nikt nie mógł wyprostować nóg. Biedny, wysoki, chory Julek! Piwniczka szczególnie nocą trzęsła się w posadach, tuż pod dzwiami przejeżdżały ciężkie tanki. Gdyby tak granat trafił w dach zostalibyśmy wszyscy pogrzebani. Rano było ciszej. Wtedy wychodziliśmy z piwniczki. Obie z Nusią czesałyśmy i myłyśmy dzieci. Gotowały w chacie, ukradkiem na spieszki dłubałyśmy kartofle a nawet męły na żarnach zboże. Tłuszcz v postaci przetopionego masła miałyśmy. Przed samą ofensywą kupiłam małego prosiaczka, naturalnie został w Zmigrodzie, ale nasz znajomy Jan Nowak (obecnie jest sędzią), zabił go i przwiózł nam połówkę do Kątów. Gotowałyśmy „ein Topf” i tylko Julek jadł osobno, reszta z jednego garnka. Kąty z powrotem przeszły do rąk niemieckich. Po wiosce walało się pełno trupów żołnierzy. Tulu musiał je grzebać. W sąsiednim domu znajdowała się tak zwana „Szreibsztuba”. Przyłapanych cywilów pędzili Niemcy do budowy mostu który bombardowały samoloty radzieckie.Tulu był kilka razy tam zapędzany. Niemcy łapali po całych Kątach kury, które kazali mnie i Nusi skubać. Jednego razu zaczęłam psioczyć, nazywać Niemców Szwabami i t.p. Jeden z nich który drzemał oparty o stół w kuchni, rozumiał po polsku, poderwał się do mnie z rewolwerem - ja w nogi do piwnicy — Niemiec za mną, dopiero Tulu zagrodził mu drogę i zaczął mię usprawiedliwiać — pomogło, bo Niemiec machnął ręką i odszedł. Wśród kręcących się Niemców, byli też kulturalni a nawet z sercem. Czy nie przesadziłam z tym sercem? Ale fakt faktem - Jeden z tych Niemców prawie codziennie brał Anię na ręce, zanosił do magazynu-auta i nakładał jej albo cukru, albo jakichś konserw. Front się przedłużał, dla nas to były wieki. Postanowiliśmy wydostać się z Kątów. Ale jak? Do punktu z którego możnaby autem wojskowym opuścić front daleko, szczególnie dla chorego i kulejącego Julka, no a tu do tego małe dzieci i trochę manatek, Nusia dowiedziawła się że Niemiec, od którego zależy nasz los obchodzi immieniny czy urodziny. Nazbierała po sąsiednich ogródkach trochę jesiennych kwiatów i poszła składać życzenie. Przyszła z obietnicą, że nas wywiozą z Kątów, tylko my na własną rękę musimy się do punktu dostać. Na piechotę nie można bo Julka kulawy, małe dzieci, manatki. Jakiś środek lokomocji zależał od dowódcy „szreibsztube”. To ja miałam się o tą furmankę wystarać. Poszłam do Niemca a ten zabiera się do amorów - na szczęście przyszedł się zameldować żołnierz frontowy i to mię uratowało. Furmankę dostaliśmy. Wyładowaliśmy ją naszym dobytkiem, usadowiliśmy na niej chorego Julka i małą Anusię, Lila, Oluś i Bogna uczepili się tyłu furmanki i na stojąco jechali. Nie ujechaliśmy daleko gdy Sowieci churaganowym ogniem zaczęli ostrzeliwać drogę. To było piekło. Porwaliśmy Anię pomogli błyskawicznie zejść Julkowi i schroniliśmy się w najbliższej piwnicy. Tymczasem nasz furman popędził konie z naszym dobytkiem do miejsca odjazdu aut. Znowu okropny problem jak dostać się tam z chorym Julkiem i małymi dziećmi. Niedaleko był doroźny punkt opatrunkowy. Poszłyśmy tam z Nusią. Główny lekarz wściekły, żył zasadniczo czarną kawą papierosami bo bez przerwy przeprowadzał amputacje rannym Niemcom. Jakoś uprosiłyśmy kogoś z personelu pomocniczego i dali nam sanitarkę którą przyjechał Julek. Dzieci i my poszliśmy piechotą. Nasze rzeczy były zwalone w pustej stodole znowu atak. Lila i Otuś byli wtedy v stodole a dachówki z niej sypały się na boisko. Naturalnie i z tego wyszliśmy cało, Ale żeby już nas całkiem pogrążyć puścił się ulewny deszcz, błoto po kostki i my po tym błocie znosimy manatki do czekającego na nas auta ciężarowego. Dzieci jak się wgramoliły pod budę auta to koło każdego z nich dosłownie utworzyła się kałuża.Zadne z dzieci ani my nawet nie kichnęliśmy. Wreszcie wyjechaliśmy poza linię frontu - aż się człowiek głupio poczuł w tej ciszy. Dowieźli nas już późną nocą do jakiejś miejscowości i znaleźliśmy się w pustej izbie ze słomą i sianem na podłodze. Niemcy którzy siedzieli w dalszej izbach dali nam gorącej czarnej kawy i położyliśmy się spać pokotem. Rano wyruszyliśmy w dalszą drogę. Szofer był trochę pod gazem i chciał nas dowieść pod sam dom w Turzy K/Gorlic. W domu tym mieszkał brat Julka nauczyciel v Turzy. Już przed samym celem byłaby się ta jazda tragicznie skończyła. Droga była śliska, gliniasta, prowadziła pod górę z lewej i prawej strony stromy spadek tak zwane „paryje”. Auto było tuż nad przepaścią gdy Ania narobiła strasznego wrzasku i niefortunny kierowca zatrzymał motor. Wysiedliśmy ostrożnie aby auto się nie wywróciło i trochę na piechotę, trochę na przywiezionej przez Kazika Kędziora furmance dostaliśmy się na miejsce przeznaczenia. Nusia z Julkiem i Bogną zamieszkała maleńlkim pokoiku u Kazika a my niedaleko u jednej wdowy. 

    Pobyt w Turzy.

Ciocia Nusia jak mogła starała się o żywność i pielęgnowała chorego męża. My byliśmy zdrowi, ale każdy dzień był bardzo trudno przeżyć. Wymieniałam na żywność resztki łachów, chodziłam do kopania ziemniaków, Tulu chodził po opał do lasu. Kopanie było dla mnie ciężką pracą. Chłopi zbierali się i nawzajem prowadzili wykopki. Byli wobec mnie syci i silni a ja chciałam wyjść z honorem i jak mogłam dotrzymywałam im kroku. Za codzienną pracę dostawałam dwukrotny posiłek i koszyk ziemniaków. Baby widziały, że jest mi ciężko i potem zostawiały mię w kuchni w której gotowałam sutą kolację przeciętnie na 15-20 osób. Nasza gospodyni wraz z synami była zawszona nas też wszy nie mijały. Wieś była stosunkowo bogata i mimo kontygentów ludzie nie głodowali. Lila zaczęła w Turzy chodzić do szkoły. Jak ją nauczyciel zapytał dzieci co kto jadł na śniadanie - Lila powiedziała że „dziamę” bo tak tam nazywała się mieszanka. Dzieci wszystkie śmiały się z Lili. Myśmy nie mieli z nikąd pomocy. Czułam, że nie wytrzymam długo w Turzy. Pewnego dnia pojechałam do Sącza na rekonesans. Jechałam ciężarowym pociągiem w budce z kolejarzem i znowu amory, z których z trudem się wykręciłam. Chyba gdzieś po 10-12 latach przyjechałam wtedy do Sącza. Płakałam i śmiałam się na przemiany idąc ulicami. Poszłam na naszą „ulicę”. „Nasz" dom stał. Weszłam do obcych ludzi do „naszego” mieszkania. To było coś takiego jak „Fata-Morgana” na pustyni. Nieuchwytny miraż. Potem poszłam na Zawadę K/N.Sącza, w której do tej pory mieszkają krewni mojego Ojca: Zarębowie i Kumorowie powiedzieli nam, że nas przyjmą. Nie pamiętam jak się dostałam z N.Sącza do Gorlic skąd piechotą doszłam do Turzy (około 10 km).Po przyjściu do Turzy poszłam do sołtysa prosić o furmankę. Nie dał. Tłumaczyą, że jak nie wyjedziemy to będą nas musieli utrzymywać bo my już nic nie mamy a z głodu i chłodu chyba nie pomrzemy. Nie dał a przecież większość chłopów, a Turza to wielka wieś, posiadała konie. Sołtys wspaniałomyślnie poradził nam, abyśmy się zabrali z Niemcami, którzy tu przyjadą po siano. Nie mieliśmy innego wyjścia i w oznaczonym czasie podjechaliśmy furmanką naszej gospodyni (ciągnęły furmankę krowy) pod dom sołtysa. Byliśmy tam około 11 a wyjechaliśmy już po ciemku. U sołtysa pachniała smażona jajecznica, był na stole chleb, mleko a my wyjechaliśmy o suchym chlebie. Niemcy wyładowali 2 furmanki sianem „pod sufit”. Na spód jednej włożyli nasze manatki (kilim, odrobinę pościeli, fotografie dokumenty i resztki ubrań). Na [drugą] myśmy ledwie się „wystyrmali” i kolebiąc się ruszyli v drogę. Niemcy chyba z nakazu śpiewali prawie całą drogę hymn polski, naturalnie kalecząc go bardzo - przegrywali i dlatego stawali się „patriotami polskimi”. Przyjechaliśmy gdzieś około północy do Gorlic. Niemcy wyładowali siano gdzie indziej i tam też pozostał nasz „majątek”. My pozostaliśmy z Niemcami na kwaterze. Poczęstowali nas gorącą kawą i chlebem. Rano zaczęliśmy się rozglądać za środkiem lokomocji - do Sącza. Kolej opadała gdyż nie dostaliśmy przepustki. Staliśmy długo na drodze nim jeden Niemiec zgodził się pojechać po dzieci i nasze rzeczy i odwieźć do N.Sącza. Mieliśmy szczątki wódki i słoniny i obiecaliśmy to szoferowi. Przyjechaliśmy do Sącza - wysiedli na rynku — Niemiec popatrzył na nas i nie wziął zapłaty.Ja poszłam do p.Doroszukowej na ulicę Różaną nr 3. Niestety nie było jej w domu, dzieci zamknięte wyglądały przez okno na balkon. W oczekiwaniu na  p. Doroszukową zeszliśmy do szewca który na parterze miał warstat. Zmęczona do ostatnich granic powiedziałam mu kilka słów prawdy gorzkiej o niektórych Polakach.Obraził się ten wielki patriota i nawet wodą nas nie poczęstował. Nadeszła p. Doroszukowa, nakarmiła nas „czem chata bogata” a u niej była nędza. Przespaliśmy jedną noc i ja rano poszłam na Zawadę, Skąd przyjechałam furmanką i zabrałam rodzinę do krewnych.

    Zawada.

Zamieszkaliśmy najpierw u Kumorów. Było to bezdzietne małżeństwo. Mieli na wychowaniu Mietka Fręczka, którego matka - siostra Kumorowej umarła gdy Mietek był jeszcze małym chłopcem. Kumorowa to Zarębianka z domu - córka siostry mojego ojca. Kumor to stary, zarozumiały człowiek. Odnosił się do nas jak do intruzów - którzy mu spokoju zakłócali. Mieli trzy pokoje, nam odstąpili najmniejszy zaraz obok kuchni pokoik, bez pieca. Jedliśmy początkowo wspólnie, wikt był bardzo prosty, ale to głupstwo, nam wszystko smakowało. Gorzej było, że Kumor chciał się nas pozbyć.Po przeciwnej stronie drogi mieszkali Józef i Maria Zarębowie. Józef to też syn siostry mojego Ojca. Mieli oni aż 9 dzieci. Byli stosunkowo zamożni bo mieli 25 morgow ziemi i kawał lasu, ale byli przez wojnę strasznie wyniszczeni. Byli jednak o wiele serdeczniejsi i od Kumora który do tego był wójtem i mógł nam naprawdę pomóc. Zarębowie wybielili nam izbę, pożyczyli dwie łóżka, stół na krzyżakach, ławę i dwa składane krzesła i znów mieliśmy swój własny „dom”.Starałam się o żywność ile możności na własną rękę - Kumor patrzył na nas z góry. Nie dowierzał że Tulu był prof. w Liceum Krzemienickim, ja nauczycielką. Jednego razu upiekłam ciastek na sacharynie, zrobiłam herbatę i poprosiłam Kumora. Przy okazji pokazałam mu nasze dyplomy, najmłodsza pięcioletnia Ania zaprodukowała mu czytanie gazety no i trochę zaimponowaliśmy p. wójtowi. Postarał się o większy przydział mąki dla nas, o drewniaki dla Tula. Kumorowa dawała nam 1 l. wspaniałego mleka (na 5 osób). Po ziemniaki do piwnic chodziłam jak do swoich. Święta B. Narodzenia były wspaniałe bo było podostatkiem chleba, nawet była bułka, trochę mięsa w postaci zarobionej przeze mnie kury. Choinka ubrana kostkami cukru w bibułkach. Byłam na imieninach u jeszcze jednej Zarębianki Ludmiły to też było bezdzietne małżeństwo też „zdebowate” ale najadłam się u niej do syta kiełbasy, ciasta i upiłam samogonem. Aby się odwdzięczyć Zarębom najpoczciwszym z tych wszystkich krewnych nauczyłam pisać i czytać dwoje ich dzieci Hankę i Józka (obecnie Hanka skończyła zawodową krawiecką wyszła za mąż ma piękny dom i 3 dzieci. Józek przygotowuje się do egzaminu magisterskiego na zaocznych studiach). Przy okazji uczenia Zarębów chodziło na lekcje jeszcze dwoje dzieci sąsiadów no i Ania się też uczyła. Wszystko to trwało nie całe 3 miesiące, bo w styczniu 1945 r. (dokładnie 20 stycznia). Właśnie na kilka dni przedtem przybył na Zawadę jakiś oddział niemiecki, który wyniósł do Kumorów całego, zabitego prosiaka. Nie zdążyli go zjeść, musieli uciekać. Kumorowa zawołała mię abym go „sprawiła”. Pierwszy raz w życiu zajęłam się taką robotą. Wzięłam brzytwę Tula i ogoliłam nią prosiaka a potem mi już pomogli go rozpłatać. Dostałam od Kumorów całą połowę. Ćwiartkę dałam Zarębom a dla nas została ćwiartka. Była wspaniała wyżerka. Nadeszła noc, znowu kule Przez podwórze świstały jak jaskółki.Musiałam iść do studni po wodę to dosłownie koło samego ucha przeleciała mi kula. Władowaliśmy się z Zarębami do piwnicy, ale przesiedzieliśmy w niej tylko jedną noc. Ja nie mogłam usiedzieć spokojnie i wciąż wychodziłam z piwnicy i obserwowałam walkę. Zawada na górze. W dole N.Sącz, niebo było ciemno-granatowe rozświetlane gęsto pociskami. Jedna straszliwa zmora - Niemcy, odeszli. Rano na Zawadę wkroczyły oddziały bolszewickie. U Zarębów i Kumerów było ich mrowie. Kradli dosłownie z pod rąk, gwałcili kobiety. Ja z racji władania ukraińskim językiem musiałam często interweniować w różnych sprawach u sąsiadów. U Kumorów zamieszkał sam pan kapitan z czego Kumor był niezmiernie dumny. Ustąpiono mu najlepszy pokój w którym stała komoda a w niej zamknięte w szufladzie dwie złote obrączki ślubne, złoty łańcuszek i duży złoty kieszonkowy zegarek. „Pan” kapitan musiał iść dalej na Berlin, ale przedtem podważył wierzch komody i zabrał „na pamiątkę” wszystko złoto. Takich różnych wypadków kradzieży była niezliczona ilość. W czasie działań wojennych został wysadzony w powietrze piękny zamek sądecki. Zamek wysadzono z rozkazu wojsk bolszewickich, całkiem niepotrzebnie. Za mojej młodości odbywały się na dziedzińcu zamkowym różne uroczystości. W salach urządzano wystawy obrazów takich malarzy jak Reguły, czy świetnego portrecisty Barbackiego (zginął z rąk niemieckich jako zakładnik).W lasku otaczającym zamek zbierałam podpieńki i gołąbki. Most na Dunajcu wysadzili Niemcy. Koniec mostu po którym spacerowałem ze swoim tatem jako dziecko a potem z koleżankami no i z Tulem jako swoim narzeczonym. Widziałam z brzegu jak Sowieci zakładali most pontonowy. Zima była lekka, woda duża, mętna. Zołniez na moich oczach wpadł i utonął i nikt go nie usiłował ratować. W niedługim czasie „połatano”, posztukowano stary most i w takim stanie musiał jeszcze kilka lat służyć ludziom. Po rozebraniu go zawieziono części do Opola i tam nadal służy ludziom. Dla nas nastały już bardzo normalne czasy. Tulu już w styczniu rozpoczął naukę. Chodził z Zawady piechotą w drewniakach, często całym jego całodziennym jedzeniem był talerz „dziamy” z mlekiem. Nauka odbywała się w różnych domach po całym mieście, były też klasy w kamienicy w której przed wojną myśmy mieszkali. Lila zaczęła chodzić w Zawadzie do VI kl. a Otuś do II, Otuś miał ładne granatowe ubranko (przerobione z Tula) i dlatego ubierałam do dla ochrony ubrania w „szewski” fartuszek, aż Otuś się zbuntował i nie chciał już w fartuszku chodzić do szkoły. Na wiosnę dzieci po całych dniach uganiały po dworze. Jednego razu Otuś z Anią wpadli do gnojówki. Na Zawadzie też Ania z Otusiem zachorowali na koklusz, szczególnie Ania ciężko go przechodziła. Zaczęłam się rozglądać za mieszkaniem w mieście. Było ogromnie trudno. Marysia Korpińska (dawna nasza koleżanka z tej samej ulicy) poradziła mi, że na Helenie Chełmiecka 3 jest domek pożydowski w którym mieszkają poznaniacy i którzy wracają w swoje strony. Poszłam do Urzędu mieszkaniowego i przyznali go nam. Niestety tymczasem prędko wprowadziła się do niego p.Sekułowa z trzema synami i nie chciała się z niego ruszyć. Prosiłam w magistracie aby mi wyznaczono jakieś inne mieszkanie, powiedzieli jednak, że tę panią zaskarżą i ona musi się wyprowadzić. Sprawa poszła do sądu i p.Sekułowa dostała nakaz wyprowadzenia się. (Ona miała siostrę na tej samej ulicy p. Cieślową i u niej miała mieszkanie) ale to nie pomogło a Tulu codziennie kilometrami chodzi z Zawady. Wpadłam na „genialny” pomysł załadowałam manatki na furmankę i wprowadziliśmy się do połowy domku przez okno (domek posiadał trzy pokoiki i kuchnię). Pani Sekułowa dopiero wtedy przeprowadziła się na mieszkanie do siostry a potem do pięknego mieszkania w gminie.

    Chełmiecka 3.

Był to domek złożony z 3 pokoików, kuchni i dużej werandy. Posiadał też i kawałek ogródka. Tulu uczył - ja z konieczności tylko gospodarzyłam - bo posadę naucz. dawali mi daleko we wsi - w Sączu mi nie chcieli dać. Ciężko było pod każdym względem, i pienięznym i z powodu wszelkich wygód. Po wodę daleko, oświetlenie naftowe. W mieszkaniu „meble” składały się z dwu łóżek z Zawady (każde inne), pożyczyłam [inne] od dawnej koleżanki drewniane proste łóżko i była „sypialnia”, żelazne stało w drugim pokoiku. Był kłopot z siennikami po bo słonę trzeba było aż na Zawadę jeździć. „Etażerki” porobione były z paczek Unrowskich (były to paczki wysyłane przez USA dla głodującej ludności) dokładnie „United Nations Relief and Rehabilitation Administration” międzynarodowa organizacja utworzona w USA w r 1943 pod hasłem niesienia pomocy ekonomicznej ludności krajów niszczonych przez wojnę, rozwiązana w 1947 r. Firanki wisiały na sznurkach. Drugi pokój posiadał łóżko żelazne, olbrzymi stół z internatu od Jezuitów i krzesła które poznosili nam uczniowie z dwoma nocnymi szafkami. Tulu zdobył gdzieś w szkole olbrzymią szafę, którą sużyła nam i za szafę na ubranie i częściowo jako spiżarka. Sami z Tulem wybieliliśmy mieszkanie (potem co roku przychodziła z Zawady Hania, lub mama Józi Kulawej - Przybyłowa). Ważny był ogródek z dwoma jabłoniami, kupiłam coś 2 krzaki „smorodyn”. Cieszyłam się bardzo tym ogródkiem i wkładałam w niego dużo pracy. Tutu mało zarabiał. Chodziłam na Zawadę po ziemniaki. Nigdy nie przywieźli ani miarki chyba potem gdy zakupowaliśmy 3–6 m. na zimę i 2–3 kop kapusty. Ziemniaki te bezpłatnie kopałam sama no i naturalnie obładowywałam się nimi jak koń - plecak pełniutki i dwie torby i szłam z tym 6 km w jedną stronę. Często dosłownie nie miałam co dać dzieciom na kolację i wtedy pamiętam przy długich dniach czerwcowych szliśmy już spać. Udzielałam lekcji prywatnych. Przychodziły też różne matki prosząc o protekcje u Tula. Chciały coś dać — ja się wymawiałam a w duchu prosiłam Boga aby się uparły i prezent zostawiły. Kolejki za żywnością to tak jak dalszy ciąg wojny, to była plaga. Wydzielano po 1 kg czasem i po ½ kg cukru czy mąki i stój za tym godzinami w kolejce! Dzieci nie chciały stawać. Mnie często wypychano z kolejki - musiałam się kłócić, dzieci nasze były z tego powodu na mnie krzywe. Jak zaczęli kartkować żywność było trochę lepiej ale było jej za mało aby nie stawać całkiem w kolejkach. Z ubraniem makabra. Marysia Korpińska pracowała przy darach amerykańskich i coś z 3 razy przynosła trochę ciuszków w ręcznej torebce. Czasem Ciocia Hela (pracowała w Kudowej a Jej najstarszy syn Kazik chodził u nas do liceum a potem wszyscy trzej chłopcy byli u nas) przysłała coś „ciuchów” poniemieckich i tak się radziło, ale krok za krokiem było co raz lepiej. Byliśmy coś 2 razy z dziećmi w Kudowej u Heli, która miała w stosunku do nas piękne mieszkanie aż się nie chciało od niej wracać do naszych gratów. Mnie bardzo często bolała głowa, wogóle po południu czułam się jak „groch przy ścieżce”. Otuś się chyba tym najwięcej martwił i przynosił mi czasem późno v nocy proszki od bólu głowy od sąsiadów. To były chyba wszystko skutki przeżyć wojennych i ciężkiej pracy. Jak furtka skrzypnęła, to martwiałam z przerażenia. Wysiedlony lekarz Isterewicz kazał mi „plackiem” leżeć, mierzyć puls i zażywać jakieś lekarstwa. Cała ta „afera” była przed świętami Wielkanocnymi, ja wtedy z łóżka dyrygowałam dziećmi - Lila mięsiła i piekła ciasto. Odpoczęłam - wyszłam z tego i często mi się potem zdawało że nie ma roboty której bym nie dało rady. A tej roboty miałem bo już na Chełmieckiej ulicy prawie bez przerwy oprócz naszych dzieci było początkowo 2 chłopców Heli a potem trzech. Naturalnie ani pralki, ani wody ani światła. Aby jakoś wiązać koniec z końcem dzierżawiłam kawałek pola u Bastowej - naszej mleczarki. Pobyt był urozmaicany przyjazdami Heli - najpierw z dziećmi a potem do dzieci. Pamiętam że na jedno święto już wcześnie zaczęłam składać mąkę i cukier i wypiekłem wtedy ciasta z 30 kg mąki. Wcale nie było dużo dla 6-ściorga dzieci. Iwonka urodziła się dopiero 30-X 1949 r. Dziewczętom, względnie Lili szyłam płaszcze z koców. Jedna wigilia była z barszczem z mydłem. W zimie kuchnię prowadziło się w jednym pokoju. Kuchenka żelazna prowizoryczna, jeden stół obsiadały dzieci, lampa naftowa, ciemna. Połozyłam w pośpiechu chochelkę na mydle które się do niej przyczepiło i wypadało do barszczu. Ryby na święta było u nas zawsze dużo - była to najtańsza „dunajcówka”. Do wigilii zasiadaliśmy na ławie, na łóżku na dwóch krzesłach, na skrzyniach. Tulu wyjmował kilka swoich pensetek do wyjmowania ości z ryb. Była zawsze kutia i strudel z jabłek.
Dzieci mi dużo pomagały - były dyzury tygodniowe, starsze musiały też nosić wodę rozpalały w piecu, zamiatały, były na posyłki.
30-X-1948 r. urodziła się Iwonka. Może to była reakcja po wojnie a może samoobrona przed zbliżającą się starością dosyć, że wszyscy cieszyłam z urodzin Iwonki. Wyszukiwałam Jej imiona w kalendarzu. Cała rodzina wiedziała, że u nas będzie dziecko. Były uroczyste chrzciny. Chrzestną została Hela a chrzestnym Olek - moje rodzeństwo. Dzieci chodziły do szkoły, wyjeżdżały na wakacje, ja zostawałam sama. Ciocie wyszukały Jej imię „Iwonka” i tak ją wołaliśmy i wołamy dotychczas. Dopiero przy zapisywaniu do szkoły dowiedziałam się naprawdę jak jej Tulu dał na imię : Urszula - Elżbieta. To Tula ukochana „Koszulka” jak Ją Tulu wołał. Przed urodzeniem Iwonki często chodziliśmy wspólnie do lasu chełmieckiego, czy na Klimkówkę - do lasów mojej młodości. Ogromnie lubię storczyki i jak je pierwszy raz po wojnie zobaczyłam w sądeckim lesie aż krzyczałam z radości. Jeździliśmy do Rytra, Głębokiego. To też miejsca do których jeździłam jeszcze za dziecinnych czasów. Ciężko było, roboty bardzo dużo, ale dom był przyjemny, uliczka cicha.Chowaliśmy psy, najpierw była „Ksenia”. Dzieci wybierały się do tej biblioteki i z krzykiem wpadły do domu, że Ksenia nie żyje. Ogromnie płakały - przejechało ją auto sowieckie. Drugim psem był wspaniały wilczur - Reks. Chodził się z nami kąpać, chodził na spacery. Koniec sielanki nastąpił gdy dom nasz kupił fryzjer Jurkowski. Znalazł się jakiś Zyd sukcesor i sprzedał dom. Od tej chwili Jurkowski stale nas nawiedzał. Zrywał po jabłka, składał jakieś rupiecie na podwórku. Poprawiał dach, aż wreszcie dał truciznę psu. Ratowaliśmy go. Byliśmy z nim u weterynarza, poili mlekiem i pies ozdrowiał. Jednak nie na długo bo jak mu drugi raz dogodził to już nic nie pomogło. Ten Jurkowski to gorzej niż bydle. Potem nas nachodził żebyśmy się z nim zamienili z mieszkaniem. Tak nas męczył, że wreszcie zdecydowaliśmy się. Myśmy mu oddali zagospodarowany ogródek, czyste mieszkanie, a on mieszkanie zapluskwione, i straszne podwórko bo Jurkowski hodował świnie i krowę. Podwórze to było jedno gnojowisko. Mnie praca w ogrodzie po prostu porywała. Zasypaliśmy gnojowisko, całe podwórko i ogródek przed domem skopaliśmy. Mieliśmy początkowo wszystkich warzyw pod dostatkiem, potem już było mniej bo rozrósł się jawor i duże jabłonki i zaciemniły część ogródka. Kwiatów było tak dużo, że jak nie było na chleb to Olek i Alek szli na rynek i sprzedawali je. Dalej jednak sytuacja materialna była ciężka, i dlatego kupowałam małe świnki, podchowywałam .... w .... piwnicy i po pewnym czasie wołałam masarza. Kazik i Lila byli już na studiach. Jak się prosiaka zamieniło na kiszki i kiełbasę to i my i dzieci w Krakowie miały co jeść. Akuratnie jak Iwonka miała 6 lat skusiliśmy się jeszcze raz na pieska. Był to mały wilczurek jako kulka. Rósł też razem z dziećmi, był ich ulubieńcem, a szczególnie przepadała za nim Iwonka. Tragedia spotkała go już na obecnym mieszkaniu. Struli go. Ja z Tulem pojechałam na wycieczkę i Iwonka była sama w domu, okropnie to przeżyła. Nie chcę już żadnego psa ani kota. Szaruś ten kotek z Krzemieńca też zginął od trucizny. W ogóle ludzie sądeccy są źli - wyrzucali nas z kolejek na żywność i wyrzucili nas z dwóch domów, potruli nam psy, wycięli nam to śliczne przez nas zasadzone drzewko, zasypawali piaskiem kwiaty.
Do nas na stałe sprowadziła się Hela, razem z meblami - wyrzuciłam te kombinowane graty i już było jako-tako w domu ale za to straszna ciasnota w pierwszym roku na Helenie było nas 10 osób. Latem pół biedy bo ratował nas pokoik na poddaszu, ale zima była okropna. Przy tym chroniczny brak pieniędzy, bo Hela początkowo pracowała jako intendentka w internacie i bardzo mało zarabiała. Tulu od rana do nocy uczył (miał okresami ponad 60 g. tygodniowo) ale to było wszystko za mało, szczególnie jak przychodziła jesień kiedy trzeba było zaopatrzyć dom w opał, w ziemniaki, kapustę, dzieciom buciki, płaszcze. Zwykle jak szłam do miasta przez most to płakałam, albo się modliłam aby znaleźć jakieś pieniądze albo żeby nam ktoś z Ameryki przysłał. Lila i Kazek już na studiach, Olek kończył liceum, Radek i Ania go dopędzali. Dzierżawiłam pole u Bastowej pod ziemniaki a raz nawet zasiałam pszenicę, ale miałam strasznie dużo z nią kłopotu. Prałyśmy i farbowały z Helą stare ciuchy i przerabiały na nowe. Wpadłyśmy wreszcie na pomysł i zaczęłyśmy haftować bluzki, sukienki, kołnierzyki. Tulu nam w tym pomagał bo rysował nowe wzory i odbijał. Lila też miała v tym swój udział. Haftowałyśmy czasem po całych nocach. Aby nie zasnąć to latem haftowałyśmy przy otwartym oknie i słuchały przy tej okazji słowików.
Wreszcie Hela przeprowadziła się do własnego mieszkania, które z wielkim trudem otrzymała. Zabrała część mebli i wtedy wzięliśmy na raty jasny stołowy pokój. Strasznie się nim cieszyłam. Pianino Hela zostawiła ale chwilowo - grała na nim Iwonka i trochę Ania a nawet Lila jak przyjechała do Polski z Anglii. No ale i pianino nadszedł czas - bo zabrał go Kazek Unold. Mnie się zrobiło smutno bo od dziecinnych lat moim marzeniem było pianino. Skrzypce mię męczą jak je ktoś „piłuje”. Lubię orkiestrę skrzypcową. Fortepian lubię ogromnie tylko nie znoszę walenia w klawisze.Stawałam na głowie i kupiłam stare pianino za 11000 zł. Stoi to pianino bo Iwonka za domem a jak rzyjedzie to gra b mało. Lili nie ma. Otusia też. Ania daleko. Pianino ma sobie zabrać Iwonka. Takie było nasze szczęście – nasza dola, że nigdzie nie mogliśmy długo miejsca zagrzać no i domek na Helenie trzeba było opuścić. Ten domek był pęknięty rysa widoczna była na wylot, ale Borus miał tam budę, było tych kilka grządek. Nasz gospodarz sprzedał domek p.Wróblównej. Kupiła go bardzo tanio i zaczęła nas prześladować abyśmy się przeprowadzili. Wnieśliśmy podanie do urzędu mieszkaniowego, do prywatnego domu nie chcieliśmy, zresztą dokąd? Komisje mieszkaniowe mówiły, że mamy wystarczający metraż, pisaliśmy stosy podań – daremnie, a tymczasem Wróblówna najpierw ścięła ten śliczny przeze mnie posadzony klon, potem przysypała piaskiem kwiatki w ogródku, zadarła w suterynach kawał sufitu, tak, że podłoga w pokoju obok kuchni leżała tylko na legarach coś przez duze zimy. Dymiły do tego piece, sadze wymiatałam dwa razy do roku. W mieszkaniu było tak zimno, że w zimie woda w kuchni stale zamarzała. Co mieliśmy robić?! Remontować? Za co? Komu? Jak Lila przyjechała z maleńkim Romusiem (drugi raz) to Wróblówna kazała wykopać dół obok domu rzekomo aby się przekonać o stanie fundamentów - baliśmy się aby Romuś tam nie wpadł. Po wyjeździe Lili wpadłam na pomysł aby nie bielić mieszkania nie zatykać szpar tynkiem tylko watą.Okropnie to wyglądało, Z trudem zawołałam sanitarną komisję w zimie, która uznała te warunki za nieludzkie, ale znowu komisja zwykła mieszkaniowa orzekła że te wszystkie „braki” są do usunięcia. „I tak w koło Panie Macieju”. Ta szarpanina okropnie mi obrzydła!! Wróblówna była zobowiązana dać nam mieszkaniu, ale to była w całym tego słowa znaczeniu ŚWINIA. Ta zamożna, samotna kobieta. Jak już nam przyznali mieszkanie to grosza nie chciała dać na wpłacenie kaucji (6000 zł) na przeprowadzkę, za jabłonie posadzone przez nas. Myśmy się wtedy bardzo zadłużyli i ZNP i w ORSie (Obsługa Ratalnej Sprzedaży). Gdyby nie uczeń Tula - Furtek doszłyby jeszcze do tego koszty przeprowadzki. Był wielki kłopot ze stosami książek, gazet i innymi klamorami których Tulu ani rusz nie chciał się pozbyć, a mieszkanko o pow. 46 metrów + mała piwniczka. Wpadłam na pomysł i za własne pieniądze za zgodą zarządu zagrodziłam schowek pod schodami, teraz mamy dwie piwniczki, do jednej wpakowało się stosy książek i gazet, drugie służy za podręczny magazyn. Kto i kiedy będzie z tych gazet i starych książek korzystać? Woda, łazienka i kaloryfery to wspaniała rzecz ale za to otoczenie okropne kołchoz. Nasz blok w samym środeczku. Nie ma balkonu — Ani godziny nie można się obejść bez zasłon wieczorem a w dzień bez firanek. Dym z kotłowni wali między blokami jak przez komin.Wydeptane trawniki, krzyki dzieci. W domku na Helenie to jak w nocy haftowałam przy otwartym oknie słyszałam śpiew słowików. Ja tęsknię za zielenią za grządką, męczy mię na dodatek to, że Tulu bardzo źle się czuje szczególnie w zimie jak palą w kotłowniach i z powodu Biegonic. Jaki okropny błąd, niepowetowana wprost strata te Biegonice. Wybudowali tam fabrykę elektrod katodowych (odległość jakieś 4 km od Sącza). Piękna Ziemia Sądecka zadymiona, zaczadzona. Tłumaczą się, że głównym motywem było rozładowanie bezrobocia i cóż się okazało?! Niecałe 2000 ludzi zostało zatrudnionych. Bezrobocie dalej istnieje „Wysiedlili” setki gospodarzy, a ziemia urodzajna, piękna. Gdyby zamiast tej fabryki wybudowali np. kombinat wczasowo-turystyczny o ile większa byłaby korzyśc. Ja wysadziłabym tę fabrykę w powietrze. W mieszkaniu kwiatki nie chcą rosnąć. Zresztą dziewczęta nasze twierdzą że kwiaty doniczkowe zagrzewają mieszkanie. Ja osobiście wyrzuciłabym połowę gratów i porobiłabym kraty metalowe, poprzegradzałabym mieszkanie i obwiesiłabym wszystko kwiatami. Muszę się postarać o skrzynki kwiatowe bodaj latem mieć kwiaty. No a jak się czuł biedny Borus! Ale psisko przynajmniej nas miało. Wychodziliśmy z nim na spacery. Nie chcę opisywać jak zginął! Dlaczego ludzie nie rozumieją że ludzie mogą kochać psa, kota! Zresztą to sądeccy ludzie! Aż mi wstyd żem się tutaj urodziłam. Odnoszę wrażenie, że jakaś nas tak wyrzucali z domów, truli zwierzęta to i nas by potruli aby mieć więcej miejsca dla siebie. Nim myśmy się tutaj przeprowadzili to blisko przez dwa miesiące chodziłam codziennie i malowałam i czyściłam mieszkanie. Teraz meble coraz przesuwam bo chcę trochę urozmaicenia wprowadzić do więzienia. Będą wprowadzili gaz i nowe wydatki. Teraz jak to Lili przepisuję gaz już jest kosztował około 10 000 zł. jest wygoda ale rozprowadzenie go kosztowało ogromnie dużo zdrowia i energii bo robotnicy partaczą, piją i żądają łapówek. 
Nie napisałam nic o powodziach na Helenie. Jedną powódź przeżyliśmy na Chełmieckiej. Woda zalała ulicę, ogródek, wdarła się tylko pod próg. Ja zabrałam dzieci i poszłam do krewnego na „Paścią Górę”. Ten krewniak (już nie żyje) był gajowym. Stamtąd oglądaliśmy powódź, tam jedliśmy wspaniałą sarninę (wolę nie myśleć o ustrzelonej sarence). Dwie powodzie i kilka alarmów powodziowych przezyliśmy na drugim mieszkaniu a że domek miał suteryny no to zawsze były one zalewane prawie pod sufity. W czasie jednej powodzi Ania nie zdążyła wyjechać na praktykę bo woda pozrywała linie kolejowe i wróciła do domu z walizką na ramieniu brnąc przez uliczkę blisko po pas w wodzie. Chłopcy jeździli na wannie i balii po uliczce. Jak woda opadła to trzeba było wynosić tony mułu z suteryn. U nas to i tak jeszcze strasznie nie było. Widziałam z toru kolejowego domy nad Dunajcem zalane szumiącą, mętną wodą aż po dachy. Ludzi wywozili żołnierze na pontonach. Czekali na powrót do swych domów w gminie której budynek stał przy głównej drodze (teraz tam są prywatne mieszkania). U nas też zainstalowała się rodzina Lupów. Jak lał przez kilka dni z rzędu deszcz, to już był alarm. Przynosiło się z dołu zapas węgla, wynosiło na górę wszystko drzewo. Nazwoziło się ze studni wody do picia, kupowałam chleb i cukier, ziemniaki i czekało się na powódź. Wychodziliśmy w deszczowcach patrzeć jak wody przybywa v Dunajcu. W domu było wilgotno i „nastrojowo”. Iwonka bardzo się bała, i całą noc dopytywała się ile wody ubyło a było wręcz odwrotnie – wody przybywało. Tutaj nie ma powodzi, ale jest prawie codziennie powódź dymu.

    Sądeccy ludzie.

Jest gadka, że w dawnych czasach gdy Sądeczanie wrócili się do Starosądeczan (miastko w odległości 7 km od Sącza) z prośbą o pożyczenie szubienicy to odmówiono im, mówiąc, że mają ją dla siebie i swoich dzieci. To jest wogóle mentalność tutejszych ludzi. Zaraz po wojnie zgłosiłam się w inspektoracie z prośbą o pracę w Nowym Sączu. Odmówiono mi i dawano na wsi. Tulu uczył w liceum, dzieci chodziły do liceum, komunikacji nie było. Drogi okropne. Mieszkać na wsi z młodszymi dziećmi i dwa domy prowadzić?! Musiałam więc zrezygnować i musieliśmy żyć z jednych marnych poborów Tula. W Sączu pracowali sami swoi. Tulu też by chyba nie dostał pracy ale zaczął ją już w styczniu 1946 r. a sił z wyższym wykształceniem było brak.
Dopiero za wielką protekcją (nasz sąsiad Janas był inspektorem) dostałam w 58 r. pracę w Biczycach, był to kontrakt. Autobusy już jeździły, zresztą ja ile się tylko dało dojeżdżałam rowerem. Zapał mój nie miał granic, ja za tą pracą tęskniłam całymi latami. Uczyłam się też sama bo przez lata „bezrobocia” zapomniałam wiele rzeczy przy czarnej robocie. W Biczycach urządzałam przedstawienia, wycieczki, miałam dobre wyniki i to się może przyczyniło, że dostałam pracę w Chełmcu i już etat. W Chełmcu to była charówka! Co roku malowałam ławki, drzwi, okna, zakładałam ogródki, akwaria kupowałam za własne pieniądze pomoce szczególnie do historii. Urządzałam przedstawienia (do jednego przedstawienia dekoracje i projekty strojów zrobiła mi Lila która akuratnie przyjechała wtedy z Anglii). To przedstawienie aż v prasie się znalazło. Na przedstawieniu a właściwie inscenizacji poezji M. Konopnickiej, starzy ludzie płakali, nawet nauczyciele. Czytałam dzieciom „od deski do deski” Pana Tadeusza, Sienkiewicza, wreszcie budowałam szkołę. Tam wcześniej czy później musiała być wybudowana szkoła, ale moje głównie starania przyspieszyły budowę o ładnych kilka lat. Warunki tam były okropne. Dzieci były stłoczone w dawnym C K austriackim budynku przy skrzyżowaniu dróg. Jak przejeżdżały auta to sufity się trzęsły, aż raz nastąpiła awaria, groziło całkowitym zawaleniem jednego sufitu. Wyłączono nam duże klasy na piętrze i 2 na parterze. Ażeby dostać jakieś dodatkowe izby trzeba było urządzić marsz z dziećmi do Prez. Pow. Rady Narod. ja się kłóciłam, byłam inicjatorką.Przylecieli z partii i dali nam wreszcie klucze do starego trzyizbowego spichlerza. Jedna klasa miała tylko jedno okno. Dzieci ślepły. Ja porobiłam zdjęcia tych „obiektów” i opisawszy wiernie warunki (spotkanie z władzami odbyło się wieczorem w Remizie więc i tak nikt by się nie pofatygował do szkoły) i poparłam swoje słowa zdjęciami które wręczyłam władzom. Szkoda, że nie zostawiłam sobie na pamiątkę. Po tym spotkaniu zawiązał się Komitet Budowy Szkoły a ja sama postawiłam swoją kandydaturę na sekretarza. Cała rodzina pomagała mi w redagowaniu różnych pism. Bardzo dużo pomógł mi Otuś który z racji pełnienia funkcji referenta działu planowania przestrzennego znał plany rozbudowy Chełmca i t.p. Było wielu przeciwników budowy nowej szkoły, różnych intryg i przeciwności nie spisałby nawet na wołowej skórze, ale wreszcie zatwierdzono budowę szkoły i jeszcze tego samego roku przystępiono do stawiania fundamentów. Do roku wybudowano piękną 12 izbrową szkołę. Mnie jednak takie obrzydzenie ogarnęło do tych ludzi, że przeniosłam się do N.Sącza. Pracę otrzymałam w szkole Podstawowej Nr 13 - Cwiczeń. Jest to awans, ale pracy też ogromnie dużo i ciężkie warunki lokalowe.
Jak już jestem przy tej sprawie to dodam jeszcze moje przejście na emeryturę. Nie było ono mimo 64 lat dobrowolne. Dali mię na siłę bo ja się dobrze czułam i zawód nauczycielski to moja pasja życiowa. W przewidywaniu zwolnienia mię wniosłam podanie do inspektoratu i kuratorium z prośbą o dalsze zatrudnienie mię. Nic nie pomogło. Przepisuję tu swoje podanie

    Kuratorium Okręgu Szkolnego
    Krakowskiego w Krakowie.
W dniu 29 maja 1972 r. otrzymałam z Wydziału Oświaty w N. Sączu pismo zawiadamiające mię o przeniesieniu mnie na emeryturę.
Niniejszym wnoszę od tej decyzji odwołanie z następujących powodów:

Zaczęłam przepisywać to podanie i zrezygnowałam. Guzik! Zwolnili mię koniec, kropka. Jedno jeszcze tylko na ten temat. Jak broniłam się jak lew przed pójściem na emeryturę, jedna z naucz. mi powiedziała: „Trudno przychodzi wiek i trzeba odejść. Kolejarzom jak tylko stuknie 60 muszą bezwzględnie odejść." Oburzyłam się na takie porównanie i powiedziałam że jak pisarzowi stuknie 60 to mu nie wolno pisać, poecie tworzyć, malarzowi malować.
Wywalczyłam przynajmniej tyle, że jak stosunkowo za krótki okres bo tylko 21 lat pracy otrzymywałam nie wiele mniejszą niż Tulu emeryturę. Tulu ma 2420 zł – ja 2379 zł. Może mi się jeszcze teraz uda czas poświęcić nie tyle dzieciom ile bodaj wnukom! Dzieci i ja! Lila miała 6 latek, Otuś zaledwie 2 jak się wojna zaczęła. Ania urodziła się z początkiem wojny, Iwonka w krótkim czasie po wojnie i mój cały wysiłek był przede wszystkim skierowany nie tyle na wychowanie ile na utrzymanie dzieci przy życiu. Gdy już się sytuacja zaczęła poprawiać to zasadniczo dzieci już wydorośniały i zaczęły po kolei dom opuszczać. Nie miałam kiedy w zorganizowany przemyślany sposób ich wychowywać, zresztą dzieci zdawały mi się taką moją częścią, po prostu całością moją, że często łapałam się na tym jakby były razem ze mną od moich najmłodszych lat, że czują i myślą tak jak ja. Ojciec mój wpisał mi do takiej księgi - pamiętnika m.p. „Kto rano wstaje, temu Pan Bóg dobro daje” „Prawdomównością przejdziesz swiat” „Miłość Ojczyzny i honor to najważniejsze dobro” i t.p. Czytałam Rodziewiczówną, Kraszewskiego, Sienkiewicza, Mickiewicza, Słowackiego, Konopnicką. Ideały tych pisarzy stały się moimi ideałami. Głupia byłam i jestem głupia, chociaż tak zwana uczciwa. Napisałam wiele rzeczy dziejących się już po wojnie, no ale to są no skutki wojny.
Chciałabym jeszcze napisać dużo o dzieciach, o ich latach młodzieńczych, o studiach i życiu jako ludzi dorosłych. Jedna to rzecz niedająca się zmienić to ta, że ich troski, ich życie wywołuje we mnie stałą obawę, często sen mi spędzają z oczu. Chociaż mię wiele rzeczy cieszy, chociaż bym chciała bodaj wyhaftować trochę ładnych rzeczy, bo tak właściwie tyle tylko umię (grać nie umię, malować nie umię) to w rezultacie wolałabym już umrzeć aby przestać się wiecznie obawiać i martwić o dzieci.

[Wymazany prawie nieczytelny lament o dzieciach]

Wzięliśmy ... działkę aby jakoś trzymać się. Dzieci nasze są dobre, ale trochę oschłe i nie lubią nawet tego aby się na Nie popatrzyć a już dotknąć to uchowaj Boże. Powiedzieć coś serdecznego też nie można. Chodzę tak jak głupia i udaję, że są mi obojętne, że wszystko w porządku, to co teraz piszę też będzie krytykowane i źle przyjęte. Lila mi raz tak powiedziała, że w Anglii wogóle na zachodzie jak tylko dzieci podorastają to się rozchodzą z rodzicami i prawie się sobą nie interesują. Czy to się tak da? Ja wiem, że nie jeden raz błąd popełniłam we wzajemnych stosunkach ale nigdy nie robiłam czegoś złego z premedytacją. Czy ja wiem – może Otuś nie będzie się bardzo dziećmi przejmował, ale nie wiem czy Lili będzie obojętne jak układa sobie życie Romuś. Ja wiem Liluś, że nie tylko tysiące km przemierzasz aby być w Polsce, ale żeby i nas widzieć.Daruj że czasem w gniewie głupstwo palnęłam, każdego słowa złego żałowałam i żałuję. Załuję że oglądam telewizję gdy Wy jesteście, robię to z premedytacją, że to niby nic jak Wy już wnet wyjedziecie. I znowu bym chciała przespać ten czas aby się nie obawiać złej przygody w czasie Waszej podróży. Tatowi jest tysiąc razy lepiej bo niby fatalista a jest tysiąc razy większym optymistą niż ja. Jak byłaś Lilusiu małą a lekarz stwierdził powiększone gruczoły wnękowe u Ciebie to jak tylko wyszłam na ulicę to płakałam z obawy o Ciebie. To ja jestem taki strachoput. Ja wiem, że dla Ciebie Lilu każdy przyjazd do Polski jest połączony z rozczarowaniem. Jak się tęskni to wszystko się idealizuje a tu my się oboje z Tatem starzejemy a z wiekiem przybywa nam wiele różnych zwyczai, wad, niemiłych zmian w wyglądzie w poruszaniu się. No cóż młodość ma swoje prawa a starość nie może mieć?
Przy końcu napisałam trochę „głupstw” i dlatego głównie się ociągałam z oddaniem tego „pamiętnika” i miałam ochotę ostatnie kartki wyciąć ale masz go Lilu.

Mama.
7-X-1973r. - Warszawa.